

ኣስመራ - ኣብ ኣጠቓቕማ ገረብ ኣርቃይ ዝተዘራረበ ዓውደ-ዘተ ተኣንጊዱ
በዓል-ስልጣን ኣግራብን እንሳስ ዘገዳምን፡ 
ካብ መላእ ሃገር ዝተዋጽኡ 30 ኣባላቱ 
ዝተሳተፍዎ - ኣብ ኣጠቓቕማ ገረብ 
ኣርቃይ ዝተዘራረበ ዓውደ-ዘተ፡ ትማሊ 14 
ጥቅምቲ ኣብ ኣስመራ ወዲቡ።
እዚ ብምውህሃድ ምምሕዳራት ከባቢ 
ኣካያዲ ስራሕ’ቲ በዓል-ስልጣን ኮሎኔል 
ክንፈ ሃብቶም፡ ኣርቃይ ኣብ ሃገርና ካብ 
ጥንቲ ዝነበረ እኳ እንተዀነ፡ ብዝወረዶ 
ብርሰት - ሓደጋ ምጽናት ኣንጸላልይዎ 
ከምዘሎ ጠቒሱ፡ ነዚ ኣብ ኣከባብን ቁጠባን 
ረብሓ ዘለዎ ዓይነት ገረብ ናብ ንቡሩ 
ንምምላስ ከምኡ’ውን ኣፍልጦ ኣባላት 
ክብ ንምባል እቲ ዓውደ-ዘተ ከምእተወደበ 
ገሊጹ።   
ነቲ ዓውደ-ዘተ ዝመርሑ ዳይረክተር ዞባዊ 
ቤት-ጽሕፈት መርበብ ኣርቃይ ኣቶ ብሩክ 
ከበደን ኣካያዲ ስራሕ መደባት’ቲ ቤት-ጽሕፈት ዶ/ር ሰሊም ረዛንን፡ እቲ ንኤርትራ፡ 
ኢትዮጵያ፡ ብሩንዲ፡ ኬንያ፡ ማዳጋስካር፡ ማላዊ፡ 
ሞዛምቢክ፡ ርዋንዳ፡ ታንዛንያን ኡጋንዳን 
ዝጥርንፍ ዞባዊ ቤት-ጽሕፈት፡ ኣብ ምንካይ 
ድኽነትን ኣማራጺታት ዘቤታዊ ጸዓትን 
ኣተኲሩ ይሰርሕ ከምዘሎ ብምጥቃስ፡ ኣብ 
መጻኢ ማእከል ኣርቃይ ኣብ ኢትዮጵያ 
ንምምስራት መደብ ከምዘሎ ሓቢሮም።
እቲ ዞባዊ ቤት-ጽሕፈት፡ ዛጊት ኣብ ኣባል 
ሃገራት 10 ፕሮጀክትታት ከምዘሰላሰለ፣ 
ኣብ መጻኢ ድማ ኣብ ኤርትራ ፕሮጀክት 
ንምትግባር ውጥን ከምዘለዎ እውን 
ገሊጾም።
ንኩነታት ኣርቃይ ኣብ ሃገርና ብዝምልከት 
ጸብጻብ ዘቕረበ፡ ኣብ በዓል-ስልጣን ኣግራብን 
እንስሳ ዘገዳምን ሓላፊ ጨንፈር ዕቃበ 
ኣግራብ ኣቶ ሙሴ ሮቤል፡ ሎሚ - ኣብ ገለ 
ከባቢታት ዞባ ዓንሰባን ጋሽ-ባርካን ከምዝርከብ፣ 
ቅልጡፍ ናይ ነብሰ-ምትካእ ባህሪ ከምዘለዎ፣ 
ኣብ ናይ 3 ክሳብ 5 ዓመታት ግዜ ዓብዩ 
- ንዝተፈላለየ መዓላ ከምዝውዕል ኣረዲኡ።
ገረብ ኣርቃይ፡ ካብ ካልኦት ዓይነታት 
ኣግራብ ዝያዳ ካርቦን ናይ ምምጻይ ዓቕሚ 
ከምዘለዎ፣ ንሓጺን፡ ኣለሚኒዩምን ፕላስቲክን 
ተኪኡ - ዝተፈላለየ ናውቲ ንምስራሕ 
ከምዘገልግል እዩ ዝግለጽ። 
 ኣህጉራዊ መርበብ ኣርቃይ፡ ኣብ 
1997 ኣብ በይጂን - ቻይና ብ10 ሃገራት 
ዝተመስረተ ኰይኑ፡ ኣብዚ ግዜ’ዚ 48 ኣባል 
ሃገራት ኣለዋኦ።

*
ማእከል - 546 ከረጺት ደም ተለጊሱ
ኣብ ዞባ ማእከል ዝነጥፉ ኣባላት 
ዝተፈላለያ ትካላት መንግስቲ፡ ትሕዝቶ 
ሃገራዊ ባንክ ደም ንምስሳን፡ 546 ከረጺት 
ደም ለጊሶም።
እቶም ብወለንታኦም ደም ዝለገሱ፡ 
ኣባላት ሚኒስትሪ ጸዓትን ማዕድንን፡ 
ሚኒስትሪ ፋይናንስን ሃገራዊ ልምዓትን፡ 
ቤት-ጽሕፈት ህግደፍ ዞባ ማእከል፡ 
ዓንበርበብ ሼር ካምፓኒ፡ ማእከል ስልጠና 
ሃገራዊ ኣገልግሎት፡ ኩባንያታት ህንጻ 
ሙሳ ዓሊን ብድሆን፡ ኮሌጅ ስነ-ፍልጠት 
ጥዕናን ኣገልግሎት ፖስታ ኤርትራን 
እዮም።
ካብ ኩባንያ ብድሆ ሓፈሻዊ ህንጸት ኣቶ 
መሓመድ ዓጣን ኣቶ ኣንገሶም ከተማን፡ 
ካብ 2004 ኣትሒዞም ብደረጃ ትካል 
ደም ክልግሱ ከምዝጸንሑ ብምሕባር፡ 
ህይወት ውጹዓት ወገናቶም ንምድሓን 
ዝወሰድዎ ተበግሶ፡ ናይ ሕልና ዕረፍቲ 
ከምዝፈጥረሎም ገሊጾም። 
ንመበል 40 ግዜኡ ደም ዝለገሰ 
መንእሰይ ያሲን ዓብደላ፡ ነፍሲ-ወከፍ 
ዜጋ - ብፍላይ ድማ መንእሰያት - ስሩዓት 
ለገስቲ ክዀኑ ተላብዩ።

*
ደቡብ - ብክራማት ዝተበላሸወ ጽርግያታት ይጽገን ኣሎ
ነበርቲ ኣርባዕተ ምምሕዳራት ከባቢ ንኡስ 
ዞባ ማይ-ዓይኒ፡ ብዝናብን ውሕጅን ተበላሽዩ 
ንምንቅስቓስ ተሽከርከርቲ ከጸግም ዝጸንሐ፡ 
ካብ ማይ-ዓይኒ ናብ ሓውሲ ከተማ ኳዓቲት 
ዝወስድ ጽርግያ ብወፈራ ይጽግኑ ኣለዉ። 
ሓላፊ ኣሃዱ ቁጠባዊ ልምዓት’ቲ ንኡስ ዞባ 
ኣቶ ሰመረ ፍስሃየ፡ እቲ ስራሕ፡ ካብ ጎቦታት 
ዝወረደ ኣእማን ምእላይን ዝተባሕጎጔ 
ከባቢታት ምጽጋንን ከምዘጠቓልል ገሊጹ።
ኣብ ንኡስ ዞባ ሰንዓፈ ብተመሳሳሊ፡ ነበርቲ 
ኣርባዕተ ምምሕዳራት ከባቢ ምብራቓዊ 
ኣጻድፍ፡ ብዝናብ ተበላሽዩ ንተሽከርከርቲ 
ከጸግም ዝጸንሐ ናይ ሓመድ ጽርግያ 
ይጽግኑ ኣለዉ። 
ሓኪር፡ ጎሎ፡ ደጎጎሎን ታልሃናርዐን 
ዝሰላሰል ዘሎ ዕማም፡ ዝተፈሓሓረ 
ምምድማድ፡ መንገዲ ውሕጅ ምስራሕ፡ 
ንውሕጅ ዝተቓልዐ ቦታታት ምፍዋስን 
ብራኸ ዘድልዮ ምንዳቕን ከምዘጠቓልል፡ 
ነቲ ስራሕ ዝመርሑ ዘለዉ ክኢላታት 
ገሊጾም።
እቲ ካብ ሰንዓፈ ክሳብ ሞኮ ዝበጽሕ 
18 ኪሎ-ሚተር መስመር፡ በሪኽን 
ጥውይዋይ ዝበዝሖን ብምዃኑ፡ ኣብ ግዜ 
ክራማት ንውሕጅ ዝተቓልዐ ምዃኑ 
ኣረዲኦም።
እቲ መስመር፡ ንዓድታት መልሓደጋ፡ 
ጎሎ፡ መርበድ፡ ኣጋራ፡ ኣሰድን ማሮድን 
የገልግል።

*
መምህር ፒተር - ዕዉት ኣህጉራዊ ሽልማት ‘ብሉጽ መምህር’
መምህር ፒተር ታቢቺ፡ ኣብ ሓንቲ 
ኣብ ርሑቕ ገጠራት ኬንያ እትርከብ 
ቤት-ትምህርቲ ካልኣይ ደረጃ - ኣብ 
ዓውድታት ትምህርቲ ሰነ-ሕሳብን 
ፊዝክስን ይምህር። ከም ካልኦት ዳርጋ 
ዝበዝሑ መማህራን፡ መጻኢ ዕድል ተማሃሮ 
ኣብ ጻዕሩን ተበላሓትነቱን ከም ዝምርኰስ 
ኣሚኑ፡ ሎሚ ዝዘርኦ ፍረ ጽባሕ ዘዕግብ 
እሞ ድማ ብሉጽ ዝዓይነቱ እቶት ክሓፍስ፡ 
ዕዮኡ ብትግሃት ይፍጽም። ተማሃሮ ኣብ 
ሎሚ ኰይኖም፡ ብዛዕባ መጻኢኦም ንጹር 
ራእይን ሕልምን ክህልዎም፡ ብቐዳምነት 
ሎሚ ደልዲሎም ዝቘምሉ ባይታ 
ክፍጠር ብዘይተጒላባነት ይሰርሕ። 
መምህር ፒተር፡ ሓሳቡን መደቡን ኣብ 
ባይታ ብግብሪ ክዉን ኰይኑ ንኽሪኦ፡ 
80% ካብ ወርሓዊ ደሞዙ - ነቶም 
ብዝተፈላለየ ብድሆታትን ሕጽረታትን 
ካብ መኣዲ ትምህርቲ ዝበዂሩ ተማሃሮ፣ 
ንመጸገኒን ካልእ ስእነትን ቤት-ትምህርቲ 
እዩ ወፍዩዎ። እዚ ከቢድ ጾር ናይ ገለ 
ተማሃሮ ከም ኣካል ጾሩ ዝስከም መምህር 
እዚ፡ ውልቃዊ ተበግሶኡ ኣብ ህይወት 
ተማሃሮኡ ዝተዀልዐ ብርሃን ክርእየሉ 
እንከሎ፡ ሕልናዊ ዕረፍቲ እዩ ዝስምዖ።
ኣህጉራዊ ‘ሽልማት ብሉጽ መምህር’፡ 
ኣብ ኲሉ ኲርናዕ ዓለም ንዝርከቡ 
ብሉጻት መማህራን ዘካተተ ኰይኑ፡ 
መማህራን - ብድሆታት ተማሃሮ ይዂን 
ኣብያተ-ትምህርቲ ንምቅላል ብዝወስድዎ 
ስጒምቲ፡ ንኣበርክቶኦም ክብርን ኣፍልጦን 
ንምሃብ ዝዳሎ ኣህጉራዊ ሽልማት እዩ። 
ኣውራ ድማ፡ ነቶም ማሕበራዊ፡ ቁጠባዊ፡ 
ሰነ-ኣእምሮኣውን ካልእን ሃስያን ጸገማትን 
ዳህላክ ነጋሲ
ዘለዎም ተማሃሮ፡ ፍታሕ ንምርካብ 
ከይሰልከዩ ዝረባረቡ መማህራን ዓመታዊ 
ይዕደል።                   እቲ 
ዝተዓወተ መምህር ኣብ ርእሲ እዚ - 
ልዑል መጠን ገንዘብ እውን ይወሃቦ እዩ።  
መምህር ፒተር ዘበገሶ ሰናይ ተግባር 
እምበኣር፡ ኣቓልቦ ናይ ኩሉ ሰናይ ዝደሊ 
ውልቀ-ሰብ፡ ወለዲ፡ ማሕበረ-ሰብ
ክስሕብ ግዜ ኣይወሰደን። እቲ ተግባር 
ኣብ መላእ ዓለም ክጋዋሕ በቒዑ። 
ኣብ ዱበይ ኣብ ዝተኻየደ ሰነ-ስርዓት፡ 
መምህር ፒተር - ካብ’ቶም ካብ ኣስታት 
180 ሃገራት ዝተረቚሑ ኣስታት 10 
ሽሕ መማህራን በሊጹ ብምውጻእ፡ ነቲ 
ዓወት ክጐናጸፍ በቒዑ። ሽልማቱ ድማ፡ 
ብክብ ዝበለ ማዕርግ ተቐቢልዎ።  
እታ ዝምህረላ ቤት-ትምህርቲ፡ ‘ፕዋኒ’ 
ኣብ እትበሃል ገጠር - ኣብ ሃጓፍ ሰንጭሮ 
ተደኲና ትርከብ። ልዕሊ 95% ካብ 
ጠቕላላ ተማሃሮኣ፡ ኣብ ትሑት-መነባብሮ 
ዝዓብዩ ኰይኖም፡ ካብዚ’ኣቶም ሰለስተ 
ርብዒ ድማ፡ ክልቲኦም ወለዲ ዝሰኣኑ 
- ኣብ መናበዪ ዘኽታማት ዝዓብዩ ወይ 
ድማ ሓደ ካብ ወለዶም ጥራይ ብህይወት 
ዝነብር እዮም። ብተወሳኺ፡ እታ ቤት-
ትምህርቲ ኣብ ርሑቕ ገጠር ኣብ ርእሲ 
ምድኳና፡ ንሕጽረት መጽሓፍትን ካልእ 
መሰረታዊ ቀረባትን ዝተቓልዐት እያ። 
ኣብቲ ቦታ ብዘይካ ስእነት ጥረ-ነገራት፡ 
ዋሕዲ ዓቕሚ መማህራን እውን ካብ 
ቀንዲ ማሕንቖታት እዩ።
ነቶም ተማሃሮ ካብ ዝገጥምዎም 
ዝተሓላለኹ ማሕበራውን ጥዕናውን 
ጸገማት፡ እቶም ፍሩያት ዝጥቀሱ  
ዋሕዲ መግብን ማይን፡ ዘይቅጥዓዊ ኣጠቓቕማ 
መድሃኒት፡ ዘይጥጡሕ ትሕተ-ቅርጺ፡ 
ነዊሕ ምጉዓዝ ናብ ኣብያተ-ትምህርቲ፡ 
ትሕቲ-ዕድመ መርዓን ጥንስን ጎሊሖም 
ዝረኣዩ እዮም። ብሰንኪ እቲ ንነዊሕ 
ዓመታት ምስኦም ዝቐጸለ ብድሆታት፡ 
ኣተኲሮኦም ኣብ ትምህርቲ ክትሕት 
ወይ ብኣሉታ ክጽሎ ግድን እዩ። ከም 
ውጽኢቱ እምበኣር፡ ብዙሓት እዮም ኣብ 
መንጎ ኣቋሪጾም ዝሓድግዎ። ክንዮ 
ግዝያዊ ጸገም ኣርሒቖም ብተስፋ 
ንክጓዕዙ ዝመኽሩን ቅኑዕ መኣዝን 
ዝሕብሩን ወለዲ ኣብ ጎድኖም ሰለዝስእኑ፡ 
ካብ መኣዲ ትምህርቲ ብእዋኑ ከንሳሕቡ 
ይረኣዩ።  
መምህር ፒተር እምበኣር፡ ነቶም 
ትምህርቲ ክጅምሩ እምበር ክዛዝምዎ 
ዘይረኣዩ ተማሃሮ፡ ንዂሉ ጸገማት ሰጊሮም 
ኣብ ዝሓሸ ደረጃ ንኽበጽሑ ብቐጻሊ 
ምኽሩን ሓገዙን የበርክት። እቲ ከይዓንበበ 
ዝቑጸ መጻኢ ዕድል ተማሃሮ፡ ኣጉላዕሊዑ 
ፍረ ክህብ ምእንቲ፡ ተወሳኺ ድሌታቱ 
ኣወንዚፉ፡ ዝበዝሐ ሚእታዊት ካብ ደሞዙ 
ናብኣቶም የውፍዮ። ካብተን ዝተርፋኦ 
እውን፡ ዳርጋ ብዙሕ ዝበሃል ክፋሉ 
ብኮታት ኣብያተ-ትምህርቲ ኣብ ምሽፋን 
ከምዝውዕል እዩ ዝገብር።         
በዚ ኣበርክቶን ኣስተዋጽኦን እዚ ጥራይ 
ኣይኰነን ግን ንሽልማት ተረቚሑ። ካብ 
ዝተፈላለየ መርበብ ሓበሬታ ዝኣከቦ ኣገዳሲ 
ዝበሃል ትምህርታዊ ሓዘል ጽሑፋት 
ብምጥርናፍ፡ ናብ መምሃሪ ክፍሊታት 
እናኣምጽአ - ተማሃሮ ጥራይ ዘይኰኑ 
እንተላይ መማህራን ከምዝሰንቅዎ እውን 
ስለዝገብር እዩ። ብመንገዲ እተን፡ ኣብ’ታ 
ንሱ ዝምህረላ ቤት-ትምህርቲ ዝርከባ ናይ 
ስነ-ፍልጠትን ሰነ-ሕሳብን ክለባት፡ ተማሃሮ 
ብኸመይ ኣብ ሃገራውን ኣህጉራውን 
ውድድራዊ መድረኻት ይሳተፉ እውን 
መደባት እናሓንጸጸ ይትግብር እዩ። 
ብመሰረት’ቲ ብቐጻሊ ዘካይዶ ጻዕሪ፡ 
ጥጡሕ መምሃሪ ጠለባትን ቀረባትን፡ 
ከምኡ’ውን ምቹእ ድሕረ-ባይታ 
ዘይብሎም ብዙሓት ተማሃሮ፡ ክንዮ ሃገራዊ 
ውድድራት ኣብ ኣህጉራዊ መድረኻት 
ተሳቲፎም ክዕወቱ ክኢሎም እዮም። 
ንኣብነት፡ ኣብ ከባቢኦም ኣብ ዝርከብ 
ዝተፈላለየ ኣትክልቲ ፍሉይ መጽናዕቲ 
ብምክያድ፡ ካብ’ቲ ኣቑጽልቲ ሓይሊ 
ኤለትሪክ ከመንጭው ዝኸኣሉ ተመሃሮ፡ 
ኣብ ኣህጉራዊ ውድድር ክዕወቱ በቒዖም። 
ብዘይካ’ዚ፡ ኣብ ዝተፈላለዩ መድረኻት 
ተሳቲፎም፡ ማዕረ እቶም እኹል 
መሳለጥያታት ዝውንኑ ተማሃሮ ጸብለል 
ብምባል ደሚቖም ዝወጽኡ ሓያሎ 
ኣለዉዎ።  
ኣህጉራዊ ሽልማት ብሉጽ መምህር፡ 
ብትካል ግብረ-ሰናይ ‘ቫርከይ’ ዝምወል 
ኰይኑ፡ ኣብ’ቲ ሞያ ጉሉሕ ኣስተዋጽኦ 
ንዘበርከቱ መማህራን ይዕደል። እቶም 
ንውድድር ዝሕጸዩ መማህራን፡ ቅሙጥ 
መለክዒታት ዘማልኡን ብተዓዘብቲ 
ዝርቊሑን እዮም። በቲ ቅሙጥ
ድሉው መለክዒታት ንነብሶም 
ዝተኣማመኑ መማህራን እውን፡ ንገዛእ-
ርእሶም ሓጽዮም ኣብ ውድድር ከሳትፉ 
ይኽእሉ። ነቲ መድረኽ ዝዳንዩ ወልቀ-ሰባት፡ በቲ ነቲ ውድድር ዘዳሉ ትካል 
ዝተሓርዩ እዮም። እቶም መመይቲ 
ኣካላት ድማ፡ ካብ ርእሳነ-መማህራን፡ ኣብ 
መዳይ ትምህርቲ ብዕምቈት ዝነጥፉ 
ክኢላታት፡ ጋዜጠኛታት፡ ወሃብቲ ርእይቶ 
ግዱሳት፡ ሰብ-መዚ፡ ወነንቲ ትካላት 
ተክኖሎጂ፡ ዳይሬክተራት ኲባንያታትን 
ስነ-ፍልጠኛታትን ዝተዋጽኡ እዮም።   
ኣህጉርና ኣፍሪቃ ንሓያሎ እዋን፡ 
ብሰንኪ ሰብ ዘይዕጉብ ሸውሃት፡ ግዳይ 
ማሕበራዊ፡ ቁጠባውን ጥዕናውን ጸገማት 
ኰይና እያ። ከም ኣብነት ናይ ትሑት 
ኣተሓሳስባን ድንቊርናን ወናኒት 
ክትጥመት ጸኒሓ። ዜጋታታ ሰብኣዊ 
ክብሪ ተነፊግዎም፡ ከም ፍጡር ሰብሲ 
ይትረፍ ከም’ቲ ካልእ ህይወታዊ ፍጡር 
እውን ዘይተራእዩሉ እዋን ነይሩ። ሕጂ 
እውን እቲ ንዕቀት፡ እቲ ብደዐ እቲ
በበይኑ መልክዓቱ ወጽዓ ኣብ ልዕሊ 
ጸሊም ኣፍሪቃዊ፡ ብበበይኑ መንገዲ 
ዝቕጽል ዘሎ እዩ። 
ኣብዚ እዋን እዚ እምበኣር፡ ብፍላይ 
መንእሰያት - ንዓለም ሓቐኛ ምስሊ 
ኣፍሪቃ ንምልላይ እንተላይ ኒሕ 
እናተዓጥቁ ፍልጠት ሰኒቖም ብዙሕ 
ክበላሓቱ ይረኣዩ ኣለዉ። ሓደ ካብኦም 
እዩ መምህር ፒተር። “እዞም በብእዋኑ 
ዝቕልቀሉ ዘለዉ ከዋኽብቲ መንእሰያት 
ኣፍሪቃ፡ ሓደ መዓልቲ ስሞም ኣብ ኲሉ 
ኲርንዓት ዓለም ግኑን ክኸውን እዩ። 
ደቂ-ንስትዮ ኣብቲ ዛንታ ዝዓበየ ክፋል 
ከም ዝሽፍና እውን ርግጸኛ እየ። እቲ 
ምንታይ፡ ብዙሓት ካብ ውሻጠአን 
ወጺአን ማዕረ ኣንጻር ጾታ ተሳቲፈን፡ 
ብዓብላሊ ደረጃ ክመርሓ ንርእየን 
ኣሎና። ገና ነቲ ዕድል ዘይረኸባኦ፡ ኣብ 
መኣዲ ትምህርቲ እንተደኣ ተጸንቢረን 
ከኣ፡ እቲ ኣብ ዝተደናገረት ዓለም 
ዝጸንሐ ግጉይ ኣመለኻኽታ ፍጹም 
ከምዝቕየር ርግጸኛታት ክንከውን ኣሎና” 
ብምባል፡ ጸላም ዝመለለይኡ ሕሉፍ ገጻት 
ኣህጉርና፡ ብተረከብቲ ወለዶታት ኣብ 
ቀረባ ዓመታት ከም ዝደምቕ ኣስሚሩሉ 
መምህር ፒተር።
ካብ ንኡስ ዕድሚኦም ብሽግራት 
ዝዓዀኹ ቈልዑ፡ ጸገማቶም ምስኦም 
ንኸይበሊ ትምህርቲ እዩ እንኮ ፍታሕ። 
ፍልጠት - ክብጻሕ ናብ ዝድለ ደረጃ 
ዕብየት ዘሰጋግር ሓዲድ ሰለዝዀነ።
ኣብነታዊ መምህር ፒተር ካልእ ምንጪ 
ኣታዊ ዘይብሉ ክነሱ፡ ጉዳይ ተማሃሮኡን 
ሕብረተ-ሰቡን፡ ከም ኣካል ውልቃዊ ሽግሩ 
ሰሪዑ ዘበገሶ ሓሳብ፡ ጠመተ ብዙሓት 
ክሰልብ ብምኽኣሉ፡ ንኻልኦት ኣብ 
ዝተፈላለየ ሞያ ዝርከቡ ሰባት ኣርኣያ 
ኰይኑ ኣሎ። “ውልቃዊ ቀዳምነታቱ 
ብምጉሳይ፡ ሃጓፍ ህዝቡ ክመልእ እኳ 
ዝተበገሰ፡ ሕ ጂ እውን ነቲ ዝተበርከተሉ 1 
ሚልዮን ዶላር፡ ኣብ ዕብየት ሕብረተ-ሰቡ 
ከም ዘውዕሎ ርግጸኛታት ኢና” ዝብሉ 
ብዙሓት እዮም።
ኣብ መጻኢ ከ ተግብሮም ዝመደበ 
ስራሓት እንተ ኣለዉዎ ተሓቲቱ  
መምህር ፒተር ክምልስ እንከሎ፡ “እዚ 
ዓወት እዚ፡ ኣብ መጻኢ ብዝሓየለ 
ንኽሰርሕ ዘተባባዓኒ እዩ። ነቶም ኣብ 
ቀረባይ ዝርከቡ ጽጉማት ተማሃሮ ጥራይ 
ዘይኰነ፡ ንኻልኦት ብማእለያ ዘይብሉ 
ብድሆታት ዝተኸበቡ ወገናት ጾሮም 
ንምፍዃስ እውን፡ ብዘይምስልካይ ክሰርሕ 
እየ” ኢሉ። “ጽጉማት ተማሃሮ ክርኢ 
እንከለኹ፡ ኣብ ተመሳሳሊ ዕድመ ኣብ 
ዝነበርኩሉ እዋን  ዘጋጥሙኒ ዝነበሩ 
ጸገማት እዮም ዝዝከሩኒ። ካብ’ቲ ዝነብረሉ 
ክሳብ ቤት-ትምህርተይ - ሽውዓተ ኪሎ
ሜተር ይጓዓዝ ነይረ። ኣብ’ዚ ደረጃ እዚ 
ንኽበጽሕ ዝሰገርክዎም መስገደላት፡ 
ንሳቶም እውን ከም  ዝስግርዎም ጥርጥር 
የብለይን። ብሩህ መጻኢ ኣብ ቅድሚኦም 
ከምዘሎ ንኽኣምኑ፡ ንህያው ኣብነት 
ውልቃዊ ህይወተይ ክመሃርሉ ብቐጻሊ 
እየ ዝመክር።” ድማ ይውስኽ።      
ኣዳለውቲ እቲ መደብ፡ ልዑል ተወፋይነት 
ኣብ ስራ፣ ክቱር ድሌት ንምምህርና ወይ 
ፍልጠት ንምምሕልላፍ፣ ሕሉፍ ሰናይ 
ግብሪ. . . ንመምህር ፒተር ታቢቺ - ካብ 
ካልኦት ሕጹያት መማህራን ጸብለል ክብል 
ዝሓገዙ ረቛሒታት ምዃኖም ኣረዲኦም።
ዓመታዊ ዝእንገድ ኣህጉራዊ ሽልማት 
ብሉጽ መምህር፡ ኣብ መጋቢት 2015 
ዝጀመረ ኰይኑ፡ ‘ናንሲ ኣትወል’ብዝተባህለ 
ዕውትቲ ጓል-ኣንስተይቲ መምህር 
መጋራጃኡ ከፊቱ። 
ንሳ፡ ተመሃሮ ልምዲ ንባብ ንኸጥርዩ  
ብቐጻሊ ከንብቡ ከይሰልከየት ዝሰርሐት፡ 
ኣብ ሓደ ዓመት ማእለያ ዘይብሎም 
መጻሕፍቲ ዝሓገዘት መምህር እያ። ነቲ 
ብመንገዲ ‘ብልጽቲ መምህር’ ዝረኸበቶ 1 
ሚልዮን ዶላር፡ ኣብ ምዕባለ ትምህርቲ 
ክውዕል እውን ወፍያቶ እያ።

*
ዳህላክ ነጋሲ

ባልዓት መኽዘንን ኣገባብ ምክልኻሎምን ሕርሻን መግብን
ድሕሪ ምእካብ ምህርቲ፡ እቶም 
ቀንዲ ኣብ ኣእካልን ጥረታትን 
ጸገማት ዝፈጥሩ፡ ባልዓት መኽዘን 
እዮም። ኣብ ዝተኸዘነ ምህርቲ 
ዝወርድ ጉድኣት፡ ኣብ መደባት 
ምርግጋጽ ውሕስነት መኣዛዊ 
መግብን ቀጻልነት ቀረብን ዓቢ 
ጽልዋ ኣሎዎ። ብግቡእ ዝተኸዘነ 
ምህርቲ፡ ንነዊሕ ግዜ ከይተባላሸወ 
ክዕቀብ ይኽእል። ከም ውጽኢቱ፡ 
ብዝግባእ ይሃልኽ፡ ኣብ ዕዳጋ’ውን 
ዝሓሸ ተጠላብነት ይህልዎ።
ኣእካል፡ ኣብ ዝተወሰነ ግዜ በቚሎም 
ዝዕጸዱ ከም ምዃኖም መጠን፡ 
ቀጻልነት መግቢ ንምውሓስን ጠለብ 
ዕዳጋታት ንምምላእን ምኽዛን 
ኣገዳሲ ረቛሒ እዩ፣ ስለዝዀነ’ዩ 
ድማ ብባልዓት መኽዘን ክስዕብ 
ንዝኽእል ክሳራ ኣብ ዝተሓተ 
ደረጅኡ ንምውራድ ዓቢ ስራሕን 
ኣተኵሮን ዝሓትት። 
ኣብ መኽዘን ዝኣተወ ምህርቲ 
ብዝተፈላለዩ ባልዓት ክጥቃዕ 
ይኽእል። ንኣብነት፡ ዝተፈላለዩ 
ታህዋስያን (ነቐዝ፡ ሓሳኹ)፡ 
ከርተፍቲ (ኣናጹ፡ ቅንፍዝ)፡ ኣዕዋፍን 
ካልኦት ዓጻማት እንስሳታትን 
ምጥቃስ ይከኣል። ብደረጃ ዓለም 
ካብዞም ኣብ ላዕሊ ተጠቒሶም 
ዘለዉ ባልዓት፡ እቶም ዝለዓለ ክሳራ 
ዘስዕቡ ሓሳኹ እዮም። እቲ ዝዓበየ 
ዘስዕብዎ ክሳራ ምህርቲ ብምብላዕ 
ክኸውን ከሎ፡ ሓፈሻዊ ድማ ኣብ 
ምጉዳል ብቕዓት ብፍላይ ድማ 
በዞም ባልዓት ጉድኣት ዝወረዶ 
ዘርኢ ናይ ምብቋል ዓቕሙ 
ብኸቢድ ይጽሎ።
ሓሳኹ፡ ብቐጥታ ነቲ እኽሊ 
ብምብላዕ ጥራይ ዘይኰነ፡ ብተረፍ 
መረፍ ዝበልዕዎ እኽሊ፡ ቀልቀል፡ 
ዝሰርሕዎ ፈትሊ-መሰልን ዝመቱ 
ሓሳኹን ንዝተኸዘነ እኽሊ ካብ 
ጥቕሚ ወጻኢ ይገብርዎ። ኩነታት 
ጽሬት መኽዘን፡ ልዕሊ ዝዀነ 
ጥንቓቐ ዘድልዩ እዩ፣ እንተዀነ ግና 
ዝተኸዘነ እኽሊ ብባልዓት መኽዘን 
ምስ ዝጥቃዕ፡ ማዕረ’ቲ ብምብልዖም 
ዝወርዶ ክሳራ፡ ከምዚ ኣብ ላዕሊ 
ዝተጠቕሰ ብሰንኮም ዝሰዓበ ጉድለት 
ጽሬት ዝጠንቁ ክሳራ ማእለያ 
የብሉን። ኣብ መኽዘን ዝፍጠር 
ምቘትን ጠልን ንምምዕባል ፋንጋስ 
(ዕሲ) የተባብዕ። እዚ ፋንጋስ ድማ 
ዝያዳ ክሳራ የስዕብ። 
ብደረጃ ዓለም ብባልዓት መኽዘን 
ዝስዕብ ክሳራ ካብ 5% ክሳዕ 
10% ይበጽሕ። ብዓይኒ ቑጠባ 
እንተርኢና’ውን ባልዓት መኽዘን 
ኣብ ምጉዳል ዋጋ እኽሊ ዓቢ 
ጽልዋ ኣለዎም።
ዓይነታት ባልዓት መኽዘን 
ብሓፈሻ ባልዓት መኽዘን 
ብኣመጋግብኦምን ዘውርድዎ 
ጉድኣትን፡ ግዳማውያንን 
ውሽጣውያንን ባልዓት ተባሂሎም 
ኣብ ክልተ ይኽፈሉ። 
ግዳማውያን ባልዓት፡ ዝብሃሉ ኣብ 
ላዕለዋይ ክፋል እኽሊ ዝምገቡ 
ዓይነታት ባልዓት ክዀኑ ከለዉ፣ 
ብተወሳኺ’ውን እዞም ባልዓት 
ብውሽጣውያን ባልዓት ተበሊዖም 
ዝተሳባበሩ ዘራእቲ ይምገቡ። 
ውሽጣውያን ባልዓት፡ ንምሉእ 
ክፋል እኽሊ ዘጥቅዑ ዓይነት 
ባልዓት ኰይኖም፡ መብዛሕትኦም 
እንቋቚሖኦም ኣብ ውሽጢ ኸርሲ 
ዘርኢ ወይ ኣብ ግዳማዊ ሽፋን 
ይጸፍይዎ። ዝተወሰነ ኽፋል ዑደት 
ህይወቶም ኣብ ውሽጢ እኽሊ ወይ 
ዘርኢ የሕልፍዎ። እዚ ኸኣ ናይ 
ምብቋል ዓቕሚ ዘርኢ ኣብ ሓደጋ 
የእትዎ። 
ዘውርድዎ ጉድኣት
ባልዓት መኽዘን ኣብ ብቕዓትን 
መጠንን ኣእካልን ጥረታትን 
ዘውርድዎ ሃስያ ኣዝዩ ልዑል እዩ። 
እቲ ዘውርድዎ ሃስያ ድማ ኣብ 
ክልተ ይኽፈል፡-
1. መጠናዊ ክሳራ (Quantiataive 
loses)፡- ብቐጥታ ምብላዕ ዘራእቲ 
ናይ ክብደት ምጉዳል ክሳራ የስዕብ። 
ከም ውጺኢቱ ድማ ኣብ ሚዛን 
ዓቢ ክሳራ የስዕብ። እቲ ዝተረፈ 
ኸኣ ካብ ጥቕሚ ወጻኢ ዀይኑ 
ኣብ ዕዳጋ ተቐባልነት ይስእን።
2. ብቕዓታዊ ክሳራ (Qualitative 
loses)፡- ባልዓት ኣብ ልዕሊ 
ዝምገብዎ ምህርቲ ዓቢ ናይ 
ብቕዓት/ ዓይነት ትሕዝቶ ለውጢ 
የምጽኡ። ኣብዚ ክጥቀስ ዝኽእል 
ቀመማዊ ለውጢ ትሕዝቶ እዩ። 
ዝተበከለ ዘርኢ፡ ዝተቐራረፈ ቈርበትን ዝተሰባበረ ክፋል 
ኣዝርእትን ኩሎም ተኣኻኺቦም 
ጠንቂ ሕማማት ዝዀኑ ደቀቕቲ 
ታህዋስያን ንኽምዕብሉ ባይታ 
ይፈጥሩ።
ኣገባብ ምክልኻል ባልዓት መኽዘን 
(ፊዚካውን መካኒካውን)
1. ምንቃጽ
መጠን ትሕዝቶ ጠሊ፡ ብሓፈሻ 
ኣብ ሕርሻዊ ምህርቲ ብፍላይ 
ድማ ንንውሕ ዝበለ እዋን ክኽዘኑ 
ዘሎዎም ምህርቲ ብግቡእ ክፍለጥ 
ዘሎዎ ረቛሒ እዩ። ዝተፈላለዩ 
ዘራእቲ ዝተፈላለየ ንምኽዛን 
ዝኸውን ትሕዝቶ ጠሊ ኣሎዎም። 
ክሳዕ’ቲ ዝግባእ ወይ ተደልዩ ዘሎ 
መጠን ጠሊ ዝህልዎም ድማ ክኽዘኑ 
ኣይግባእን። ንኣብነት መጠን ጠሊ 
ኣእካል ካብ 11-12 ሚእታዊት ምስ 
ዝኸውን ጥራይ’ዩ ንኽትክዝኖም 
ዘተኣማምን። ሓድሓደ እዋን 
ቅድሚ ምእካቦም ወይ ምዕጻዶም 
ካብ ምርጋፍ ንምክልኻል ተባሂሉ 
ብዝግባእ ከይነቐጹ ይዕጸዱ እዮም። 
መጠን ምቘት እኽሊ፡ ልዕሊ 60 
ዲግሪ ሰንቲ ግሬድ (ዲ.ሰ.ግ)  
ኰይኑ ካብ 10-15 ደቒቕ፡ እንተ 
ጸኒሑ፡ ኩሎም ደረጃታት ናይ 
ሓሳኹ፡ ማለት (እንቓቛሖ፡ ላርቫ፡ 
ፑፓ ከምኡ’ውን እኹል ሓሰኻ) 
ክመቱ ይኽእሉ። ስለዚ ድሕሪ 
ምዕጻድ፡ ኣእካል ብግቡእ ከም 
ዝነቐጹ ምርግጋጽ ኣገዳሲ እዩ። 
2. ኣብ ሞንጎ ኣእካል ዘሎ ፍልልይ 
(ጻዕቂ) ምጽባብ
እኹላት ሓሳኹ፡ ኣዝዮም ድኹማት 
ከምኡ’ውን ሓጺር ዑደት ህይወት 
ዘለዎም እዮም። ከም ውጽኢቱ ድማ 
ጻዕቂ እኽሊ ኣብ ዘለዎ ክንቀሳቐሱ 
ኣይክእሉን እዮም። ኣብ ላዕለዋይ 
ቀጸላ፡ ክሳዕ 15 ሰ.ሜ ጥራይ 
ክበጽሑ ይኽእሉ። እዞም እኹላት 
ሓሳኹ፡ ዋላ’ኳ ካብ ዝተበልዐን 
ዝተበከለን እኽሊ ነቚሖም ዝወጹ 
ይዅኑ፡ ኣብ ጻዕቂ እኽሊ ዘለዎ 
ክንቀሳቐሱ ስለ ዘይኽእሉ፡ ኣብ 
ሓጺር ግዜ ቅድሚ ምስ ኣንስተይቲ 
ርክብ ምፍጻሞም ይሞቱ። በዚ 
ምኽንያት ድማ ዑደት ህይወቶም 
ይቋረጽ። ብተወሳኺ፡ ኣብ መንጎ 
እኽሊ ዝፍጠር ፍልልይ ቦታ (ጻዕቂ)፡ 
ኣብ ቅርጺ ናይ እኽሊ ይምርኰስ። 
ንኣብነት፡ ምንቅስቓስ ናይ ሓደ 
እኹል ነቐዝ ጥረታት ንምግታእ፡ 
ካብ 7-10 ሰንቲ ሜተር ዝበጽሕ 
ንቑጽ ሑጻ ኣብ ልዕሊ እኽሊ 
ብምግባር/ ብምንጻፍ፡ ምክልኻል 
ከምዝከኣል’ውን ትዕዝብትታት 
የነጽሩ፣ ንኸይሕወሰና ድማ ኣብ 
መንጐኡ ጸሊም ጎማ ወይ ወረቐት 
መፍለዪ ክንጥቀም ንኽእል። 
ብተወሳኺ፡ ደቀቕቲ ዘራእቲ ከም 
ጣፍን እንጣጢዕን ዝኣመሰሉ፡ ምስ 
ጥረታትን ሓዊስካ ምኽዛን’ውን 
ኣብ ምክልኻል ባልዓት ዓቢ ተራ 
ኣሎዎ። ምኽንያቱ ጥረታት ዝያዳ 
ካልኦት ኣዝርእቲ ተጠቃዕቲ 
ስለዝዀኑ። 
3. ምቕማጥ ቈጽሊ ኒም ኣብ 
ዝተኸዘኑ ኣዝርእቲ
መጀመርታ ኣብ ታሕቲ ናይቲ 
እኽሊ ዝቕመጠሉ መትሓዚ (ቆፎ)፡ 
ሓድሽ ቈጽሊ ኒም ክሳዕ 1.5 
ሰ.ሜ ዝበጽሕ ጸፍጺፍና ነንጽፎ። 
ብድሕሪኡ ብግቡእ ዝነቐጸ እኽሊ 
ክሳዕ 30 ሰ.ሜ. ናይቲ መትሓዚ 
ኣብ ልዕሊ’ቲ ዘንጸፍናዮ ቈጽሊ 
ነቐምጥ። እቲ መስርሕ ኒም - እኽሊ 
- ኒም… እናበለ ክሳዕ መትሓዚ 
ዝመልእ ይቕጽል። ኣብ መወዳእታ፡ 
ቈጽሊ ኒም ደብዲብና ንገድፎ። 
እዚ ኣገባብ ውጽኢታዊ ዝኸውን፡ 
እኽልና ብባልዓት ከይተተንከፈ 
ኸሎ ምስ እንጥቀመሉ እዩ።
4. ብግቡእ ነቒጹ ዝተወቕጠ ቈጽሊ 
ኒም ምስ ሓመድን ማይን ሓዊስካ 
ባህላዊ መኽዘን (ቆፎ) ምልቕላቕ
ብግቡእ ነቒጹ ዝተወቕጠ ቈጽሊ 
ኒም ምስ ሓመድን ማይን 
ሓዋዊስና፡ ንዘሎና ባህላዊ መኽዘን 
(ቆፎ) ንልቕልቖ። ምስ ነቐጸ፡ ኣብቲ 
ቖፎ ቈጽሊ ኒም ብምንጻፍ፡ እኽሊ 
ንመልኦ’ሞ፡ እንደገና ብላዕሊ ቈጽሊ 
ኒም ሸፊንና ነቐምጦ። እንጥቀመሉ 
ቈጽሊ፡ ኩሉ ግዜ ሓድሽ ክኸውን 
ተመራጺ እዩ።
5. ምሕዋስ ዝተወቕጠ ቈጽሊ ኒም 
ምስ እኽሊ
እዚ ኣገባብ፡ ካብ ሓደ ክሳዕ 
ክልተ ኪሎ ግራም ብግቡእ ነቒጹ 
ዝተጣሕነ ቈጽሊ ኒም ምስ 100 
ኪሎ ግራም እኽሊ ብምትሕውዋስ 
ዝካየድ መስርሕ ምኽዛን እዩ።

*
ዓንደመስቀል በርሀ

“ክኸስሮ ኣይደልን’የ’ሞ እንታይ ትመኽሩኒ?”
ሰላምታ የቐድም፣ ተማሃሪት ኮሌጅ ማይ ነፍሒ ቀዳማይ ዓመት እየ። ሓደ 
ብልቢ ዝፈትዎ መሓዛ ኣለኒ። ኣብቲ መጀመርታ እኳ ብዙሕ ይግደሰሉ 
ኣይነበርኩን፡ ድሕሪ ግዜ ሌላና እናዓሞቘ ምስ ከደ ግን ውሽጣዊ ጽባቐኡ 
ኣድኒቐዮ። ከምቲ ኣነ ዝብህጎ ወዲ ኮይኑ ጸኒሑ። ሕጂ ንዓይ ዘጨንቐኒ 
ዘሎ ነገር ከይረኸብክዎ እንተቀንየ እምብዛ እየ ዝናፍቖ፣ ዝበዝሕ ግዜይ 
ምስኡ ከሕልፎ እደሊ። እቲ ዘሕርቕ ነገር፡ ርክብና ብተለፎን እዩ፣ ብኣካል 
ብዙሕ ኣይንራኸብን ኢና። ኣብ ንራኸበሉ ግዜ ከኣ ብፍላይ ብኣካል ወላ 
ንብዙሕ ሰዓታት ጸኒሕና ዕላሉ ኣይመንዎን እየ። ብወገኑ ማራ እዩ ግዱስ፣ 
ብጠዓሚ እዩ ሰባት ዝደሊ። 
ከማይ ብዙሓት መሓዙት ኣለወኦ። ሕጂስ በቃ ምስኡ ክነብር እደሊ 
እየ፣ ግን ብኸመይ እየ ናተይ ዝገብሮ፧ ንሱ ኣብ ዕርክነት ኣይግደስን 
እዩ። ስለዚ እንተ ሓቲተዮ ሃንደበት ከይኮኖ እሞ ከይርሕቀኒ እፈርሕ። 
ምኽንያቱ ከም ዘስተውዓልክዎ ሕውነታዊ ፍቕርና ናብ ጾታዊ ፍቕሪ 
ክቕየር ዝደሊ ኣይመስልን። “ኩሉ ነገር ዕላማኻ ምስ ሃረምካ ክኸውን 
ኣለዎ፡” ዝብል እምነት ኣለዎ። ኣነ ኸኣ ወላ እድግፎ እንተኾንኩ ከይቅደም 
ፈሪሐ፣ እሞ ኸኣ ክልቴና ቀዳማይ ዓመት ምዃንና እዩ። ክሳብ ንውድእ 
ካልኦት ከይወስድኦ ፈሪሐ። ስለዚ ብኸመይ እየ ኣብ ጸታዊ ፍቕሪ ኣእትየ 
ከምዝሓተኒ ዝገብሮ፧ ካልኣይ ከኣ ብእኡ ክሓስብ እየ ዝውዕል። ብፍላይ 
ከኣ ምስኡ ጸኒሐ ምስ ተፈላለና ብእኡ ምሕሳብ ስርሐይ ገይረዮ። እቲ 
ቀንዲ ዘሕርቐኒ ኸኣ ተራኺብና ጸኒሕና ምስ ተፈላለና ንነብሰይ ብጠዓሚ 
ይጸልኣ።  ዘይርጉእነት ይስመዓኒ። ስለዚ ብኸመይ ካብዚ ጸገም ናጻ 
ይኸውን፧ በጃኹም ገለ በሉኒ ሕማቅ ኣለኹ።
ብመጀመርታ ጸገም ከም ዘለኪ 
ተረዲእኪ ምኽሪ ምሕታትኪ 
ነድንቐኪ። ብምቕጻል ወላ’ኳ እዚ 
ብመልክዕ ደብዳበ ዝሕተት ምኽሪ 
ብሓደ ወገን ጥራይ ስለዝጸሓፍ እቲ 
ኣመኻሪ ክበርሃሉ ዝደልዮ ገለገለ 
ነጥብታት ከይበርሀ ይተርፍ እንተኾነ፡ 
ካብዚ ሂብክና ዘለኺ ሓበሬታ 
ተበጊስና እተን መልሲ ዘድልየን 
ኣርእስታት ፈሊና ምስ ይበቅዕ’ዩ 
ዝበልናዮ ምኽሪ ኣቕሪብናዮ ኣለና።
መጀምርታ በቲ ኣብ ደብዳቤኺ 
ኣብ መእተዊ ከም ኣርእስቲ 
ኣእቲኽዮ ዘለኺ ነጥቢ ክንጅምር 
“ናይ ብሓቂዶ ኣፍቂረዮ ይኸውን?”
ወላ’ኳ ከም ኣርእስቲ ኣፍቂርክዮ 
ከምዘለኺ ዝተደናገርኪ ተምስል 
ኣርእስቲ እንተኾነት፡ ነቲ ኣብ 
ውሽጢ ዘሎ ሓበሬታ ምስ ኣንበብካ 
ግን ከምዝተጠረጣርኪ ዘመልከት 
ሓበሬታ ኣይረአን። ምኽንያቱ ኣብ 
ሕቶኺ ብኸመይ መንገዲ ናትኪ ከም 
እትገብርዮ ኢኺ ጸቒጥክሉ ዘለኺ። 
ምናልባት ግን ኣብ መጀመርታ 
ስለዝጠቀስክዮ ከምዝተገልጸ 
ተሰሚዕኪ ኾይኑ እምበር ናይ 
ብሓቂ ትጠራጠሪ እንተዄንኪ እዚ 
ብዝተፈላለየ መንገዲ ክንርእዮ 
ንኽእል ኢና። ብቐዳምነት እዚ 
ኣብ ልዕሊ’ዚ ወዲ ዘለኪ ፍትወት 
ሃነይነይታ ክኸውን ይኽእል’ዩ፡ እዚ 
ኸኣ ሽሕ’ኳ ኣብቲ ንነዊሕ እዋን 
ዝቕጽል ፍቕሪ’ውን ከም መበገሲ 
ዝኸውን እንተኾነ ብዙሕ እዋን ግን ብኸምዚ እትጅምሮ ፍቕሪ ኣብ 
ሓጺር ግዜ ዝብተኽን ኣብ ልዕሊ እቲ 
ኣብ ሃነይንይታ ዝጸንሐ ሰብ’ውን 
ምስቲ ኣብ ሓንጎሉ ስኢልዎ ዝጸንሕ 
ፋንታዝያ (fantasy) ስለዘይሰማማዕ 
ከከም ኩነታቱ ሞራላዊ ሃስያ ከስዕብን 
ይረአ። ከምቲ ኣብ ሕቶኺ ኣስፊርክዮ 
ዘለኺ’ውን ሓደ-ሓደ ነጥብታት 
ክንጠቅስ፤ እታ “ከማይ ዝኣመሰላ 
ብዙሓት መሓዙት ኣለዎኦ፡” ከምኡ 
እውን “ካልኦት ከይምንጥላኒ ፈሪሐ፡
” ዝብላ ነጥብታት ክንጠቅስ። 
ኣብዚ ክትርድእዮ ዘድሊ ነዚ 
ወዲ ካልኦት ኣዋልድ ስለዝግደሳሉ 
ወላ’ውን ናይ ብሓቂ ፍቕሪ 
ዘይብልኪ እንከሎ ቅንኢ ዝመበገሲኡ 
ፍቕሪ ክኸውን ይኽእል’ዩ። ኣብዚ 
ኸኣ ብሰንኪ እቲ ቅንኢ ሓንጎልኪ 
ብግቡእ ስለዝየመዛዝን ኣብ ናይ 
ውድድር መንፈስ ኣቲኺ ብስሚዒት 
ስለእትኸዲ፡ ትወስድዮ ስጉምቲ ካብ 
ናይ ብሓቂ ድሌትኪ ወጻኢ ክኸውን 
ይኽእል። ከም መፍትሒ ናይዚ 
ብቐዳምነት ግዜ ሂብኪ ምስ ነብስኪ 
ኣዕልሊ። ቢሮን ወረቐትን ሒዝኪ 
ከምእትፈትውዮ ዝገበረኪ ነገራት 
ዘርዝርዮ። እዚ ኸኣ ነዚ ወዲ ብሓቂ 
ዲኺ ኣፍቂርክዮ ወላስ ሃነይነይታ’ዩ 
ኣብ ምንጻር ክሕግዘኪ’ዩ። ምናልባት 
ነዚ ወዲ ፈቲኽዮ ስለዘለኺ ምስ 
ካልኦት ኣወዳት ዘለኪ ርክብ 
ሉሕሉሕ ክኸውን ይኽእል’ዩ። እዚ 
ግን ንዓኺ ብዘይክኡ ካልእ ወዲ 
ከም ዘየለ ቀሪጽኪ ኣብ ውድድር 
ከእትወኪ ስለዝኽእል፡ ምስ ካልኦት ኣወዳት ኣዕልሊ፡ ተሓወሲ። እዚ 
ጌርኪ ቅሩብ ግዜ ተጸቢኺ፡ እቲ ዘለኪ 
ስሚዒት ምስ ዘይቅንስ ናይ ብሓቂ 
ፍቕሪ ክኸውን ይኽይል’ዩ’ሞ እቲ 
ዝተርፍ ከመይ ጌርኪ ኣብ ፍቕሪ 
ተእትውዮ’ዩ።
ቅድሚኡ ግን ኣብ ፍቕራዊ 
ዝምድና ምስ ትኣትዊ ትውፈይዮም 
(sacrifice) ነገራት ከም ዘለው 
ምርዳእ የድሊ። ሓደ ካብኡ ግዜ 
ኾይኑ ዝበዝሑ ሓደሽቲ ፍቑራት 
ብሓንሳብ ኮይኖም ብዙሕ ግዜ 
ከሕልፉ ይደሊዩ፣ ንስኺ ከኣ ከም 
ተመሃሪት ቀዳማይ ዓመት መጠን 
ምስ ትምህርትኺ ክጋጮ ተኽእሎ 
ኣሎ። ከም ካልኣይ ነጥቢ፡ በቲ ካብ 
ደብዳቤኺ ዝተረዳእናዮ፡ ቅድሚ 
ሕጂ ኣብ ዕርክነት ኣይኣትኽን። 
ኣብዚ ኸኣ ምስዚ ወዲ ዕርክነት 
ምስ ትጅምሩ ኣቶኩሮኺ ምሉእ-
ብምሉእ ኣብኡ ኸይዱ ኣብ ካልእ 
ትግደስሎም ነገራት፡ ብፍላይ ኣብቲ 
ኣቲኽዮ ዘለኺ ናይ ትምህርቲ ዓለም 
ጽልዋ ክህልዎ’ዩ። በዚ ኸኣ ቅድሚ 
ኣብ ዕርክነት ክትኣትዊ ምውሳንኪ፡ 
ብዛዕባ እዞም ነገራት ገምጋም 
ምውሳድ ከድልየኪ’ዩ፡። 
ካብዚ ብምቕጻል ነቲ ደሊኽዮ 
ዘለኺ ወዲ ኣብ ፍቕሪ ኣብ ምእትው 
ዝሕግዙ ነጥብታት ክንጠቅስ፤ ኣብዚ ክንርድኦ ዘለና ግን ወላ’ኳ 
ገለገለ ኣብ ብዙሕ ሰብ ዝሰርሑ 
ምኽርታት እንተሃለዉ፡ ናይ ሰብ 
ምርጫ ዝተፈላለዩ ስለዝኾኑ “ከምዚ 
ግበሪ’ሞ ከፍቅረኪ’ዩ፡” ክንብለኪ 
ኣይንኽእልን።
ብመጀመርታ ካልኦት ከይወስዳልኪ 
ፍርሕ ክስመዓኪ የብሉን። ምኽንያቱ 
ከምቲ ኣብ ላዕሊ ጠቒስናዮ ዝጸናሕና 
ኣብ ውድድር ትኣትዊ ስለዘለኺ 
ሓንጎልኪ ብግቡእ ኣየመዛዝን’ዩ። 
በዚ ኸኣ ንዕኡ ደስ ይብሎ ኢልኪ 
ዝኣመንክሉ ነገራት ወላ’ውን 
ምስ ናትኪ እምነትን ኣተሓሳስባን 
ዘይሰማማዕ ነገራት ክትፍጽሚ ዓቢ 
ተኽእሎ ኣሎ። ሓደ ወዲ ኸኣ 
ንሓንቲ ከም ኣፍቃሪቱ ክሕዛ ዝደሊ 
ጓል ስቕ ኢላ ከም በጊዕ ኣብ ዝበሎ 
ትሰማማዕን ናታ መርገጺን ዘይብላን 
ጓል ዝህልዎ ኣጠማምታ ዘጉድል’ዩ። 
ነዚ ንምፍዋስ ከኣ ብዝተኻእለ መጠን 
ብዛዕብኡ ምሕሳብ ቀንስዮ፣ ኣብ 
ክንድኡ ካልኦት ክትገብርዮም ደስ 
ዝብሉኺ ነገራት፡ ንኣብነት ፊልም 
ምዕዛብ፡ መጽሓፍ ምንባብ ኣዘውትሪ፣ 
ኣብ ርእሲ’ዚ ምስ ካልኦት ኣወዳት 
ኣዕልሊ፣ እዚ ኸኣ ባህርያት ኣወዳት 
ከትጽንዕን ካልኦት ኣወዳት’ውን 
ካልእ ጽባቐ ከምዘለዎም ተረዲእኪ፡ 
ምስኡ እንተዘይጀመርኩም ካልእ 
ወዲ ክትረኽቢ ከም ትኽእሊ ከምትርድኢ ክገብረኪ ይኽእል’ዩ። 
ብተወሳኺ ክሳብ ኣብ ፍቕሪ 
ኣቲኹም ናትኪ ከም ዝኾነ ተረጋግጺ 
ንዕኡ እንናዘከርኪ ከተሕልፍዎ 
እትኽእሉ ህይወት ኣይትሕለሚ። 
ምኽንያቱ ምናልባት ኣሉታዊ መልሲ 
እንተመጸኪ ምስቲ ኣብ ሓንጎልኪ 
ስኢልክዮ ዝጸናሓኪ ስለዘይሰማማዕ 
ሞራላዊ (emotional) ሃስያ 
ክስዕበልኪ ይኽእል’ዩ።
ምስዚ ብምትሕሓዝ እዚ ወዲ 
መሓዛኺ ምዃኑ ገሊጽኪ ኣለኺ። 
እዚ ኸኣ ንሱ’ውን ኣባኺ 
ተግዳስነት ከምዘለዎ ዘብርህ’ዩ። 
ንሓደ ዘይትፈትዎ ሰብ መሓዛኻ ስለ 
ዘይትገብሮ፡ ዝያዳ ናብኺ ንምቕራብ 
ድማ ነብስኺ ከተልዕሊ ጀምሪ። 
እዚ ኸኣ ጽሬት ከምኡ’ውን ምስኡ 
ክትራኸቢ እንከለኺ ብዝተኻእለኪ 
መጠን ምስ ነብስኺ ዝሰማማዕ 
ዘጸብቐልኪ ክዳን ተኸደኒ። ንሱ 
ክዕዘበኪ ኣብ ዝኽእል ቦታ ምስ 
ካልኦት  ኣወዳት ኣዕልሊ፣ እዚ ኸኣ 
ምናልባት ኣብ ሓንጎሉ ከምትሕዝቲ 
(ናብ ካልእ ክትከዲ ከም ዘይትኽእሊ) 
ገይሩ ከይወስደኪ ስለዝሕግዝ ናባኺ 
ከም ዝቐርብ ክገብሮ ዓቢ ተኽእሎ 
ኣሎ። ነዚ ክትገብሪ እንከለኺ ግን 
ኮነ ኢልኪ ንዕኡ ከተቕንኢ ኢልኪ 
ትገብርዮ ከም ዘለኺ ክፈልጥ 
የብሉን። ብተወሳኺ ከም እትግደስሉ 
ክፈልጥ ጽቡቕ’ኳ እንተኾነ 
ኣዚኺ ግልጺ ዄንኪ ፍቕሪኺ 
ኣይትግለጽሉ ምናልባት ከም 
ትሕዝቲ ክውስደኪ ስለዝኽእል። 
ኣብ መወዳእታ ባህርያት ናይቲ 
ወዲ ከም ዝገለጽክዮ፡ ኣብ ትምህርቱ 
ከም ዝግደስን ኣብ መፈጸምትኡ 
ክብጽሖ ከኣ ከም ዕላማ ሒዝዎ ከም 
ዘሎ ገሊጽኪ ኣለኺ። ኣብዚ ኸኣ 
ኣብ ትምህርትኹም ትተሓጋገዝሉ 
መንገዲ፡ ንኣብነት ብመልክዕ ዘተ 
(discussion) ፈጢርኪ ኣብ 
ባህርያትኩም’ውን ተምሳሳልነት ከም 
ዘልኩም ኣርእይዮ። ንዝኾነ ክመጽእ 
ዝኽእል መልሲ ድልውቲ ኹኒ። 
ምኽንያቱ ንሱ ሕራይ እንተዘይበለኪ 
ካልኦት ምስ ባህርያትኪ ዝስማምዑን 
ከምታ ዘለኽያ ዝቅበሉኽን ኣወዳት 
ስለዘለው።

*
ካብ ሕክያታት ሙላ ነስረዲን
ሓደ ኣቦ ንነኣሽቱ ኣዋልድ 
ደቁ ሒዙ ናብ ሓደ ዝተፈላለየ 
መዘናግዒታት ዘሎዎ ደምበ ከደ። 
ኣብቲ መዘናግዒ ብማዕዶ ዝፈልጦ 
ሰብ ዝረኣየ መሰሎ’ሞ ናብኡ 
ቀረበ። ኣብ ሸንከለውለው ዘብል 
ዘዋሪ መጻወቲ ሙላ ነስረዲን ሸንከለውለው ክብል ጸንሖ። ምሉእ 
መዓልቲ ሸንከለው ክብል ተዓዘቦ። 
እቲ ዘዋሪ ዕንክሊል ደው ምስ በለ፡ 
ሙላ ነስረዲን ብጕያ ብምውራድ፡ 
ማይ ሰትዩ ቅድሚ ምብጋሳ ግምጥል 
ክብል፡ በቲ ደቁ ሒዙ ዝመጽአ 
ሰብኣይ ሓለፈ። 
“ኣንታ ሙላ፡ ንስኻ ሸንከለውለው 
ምባል ትፈቱ ኢኻ ማለት’ዩ፣ ሓቀይዶ?” ክብል ሓተቶ።
“ኣይፋለይን፣ ክጽላኣኒ’ኳ ደኣ፣ 
ትርእየኒ እንዶ ኣለኻ ብሰንኩ 
ዕግርግር ክብለኒ፡” ድሕሪ ምባል 
ሙላ፡ “እንተዀነ ነዚ ዋና እዚ ደምበ 
ሰማንያ ቅርሺ እእውዶ ነይረ። እታ 
ሓንቲ ሰልደይ ዘማልሰላ መገዲ 
እዚኣ ስለ ዝዀነት’የ፡” ብምባል 
ናብ ሸንከለውለው ተመልሰ።

*
ሱራፌል ተ. 

ዋሪ ካብ ዓይነታት ኣዕዋፍ እያ። ምስ 
ምቕልቃል ዕንበባታት ሞሮርን ምሽዋት 
ኣእካልን ድማ እያ ትቀላቐል። ድሮ’ኳ 
ቅንያታ መጺኡስ ናብ ምፍራቕ ገጹ 
ኣንቈልቊሉ ይርከብ። ሓረስታይ ኮይንካ፡ 
ካብ ክፍላ መስከረም ክሳብ ወርሒ 
ጥቅምትን መጀመርታ ሕዳርን ምስኣ 
ክትቀዳደምን ክትቋሻመድን ኣለካ። 
ምኽንያቱ፡ ዋሪ ካብ’ቲ ሕብራ እቲ ግብራ 
ስለኸፍእ። “ጠቃር” ኢሎም ዝጸርፍዋ 
ሰባት ብዙሓት እዮም። ‘ኣብ ምንታዮም 
ውዒላ ድኣ ከም’ዚ ዝበለ ውርደት’ 
ትብሉ ትኾኑ። የግዳስ፡ ይንእሳ እምበር 
ኣይዓብያን እዩ። ካብ ገለ ሰባት (እቶም 
እዝጊሄር ዝጸልኣሎም) ንሳ ትኸፍእ። ኩሉ 
ስርሓ ዘበለ ዓንቂ (እከይ) እዩ። ማለተይ’ሲ 
ንስኻ መሸላ ኣኺሉለይ ኢልካ፡ ማዕጺድካ 
ሒዝካ ንጉንኦ ክትጎዪ እንከለኻ፡ ንሳ ድማ፡ 
ብህልኽ መትኮባ ስሒላ ቀቅድሜኻ፡ ምስ 
ግዜን ወቕትን ትቀዳደም። ኣቤት ዘሎ 
ኣረባራብ ንስኻ ክትሰጉግ ንሳ ጉንቦታት 
ሰሊዓ ክትዕዘር ጸወታ ኣኹድር ይኸውን። 
ኣየ ዑፍ ዋሪ - ግናይ ፍጥረት!
እቲ ዘገርም ኣብ’ዚ ሕጂ እዋን ዘሎ 
መሻሉ፡ ኣብ ትሕቲ ግዝኣታ ዝኣተወ 
ምዃኑ እዩ። ስለዝኾነ ዝትንክፈላ ፍጡር 
ኣይትፈቱን እያ። ከም ዘለዎ ክቕንየላ 
ድማ፡ ጸሎት ትገብር። ከመይ ዝበለት ወረጃ 
ማዕዶ ምዃና’ውን ልዕለይ ትፈልጥዋ 
ኢኹም። ኣብ’ዚ ቅነ ማዕጺዱ ሒዙ 
ብቅድምኣ ዘወን ዝብል ሓረስታይ ንዓኣ 
ደመኛኣ እዩ። ብጥቓኣ ክሓልፍ ብፍጹም 
ኣይትደልን። ብገዛእ ዘራእቱ፡ ክትእግዶን 
ኣብ’ቲ ወቕቲ ንኸይትርእዮን ድማ፡ 
ክትምህለል ትውርሕ። ነቲ ምስ ሸወተ ሰብ 
ክርእየላን ክትንክፈላን ዘይትደልዮ መሸላ፡ 
እንተ ድኣ ዓዃይ ወስ ኢልላ፡ ብህልኽ 
ብቓፍላይ ጨራሩ ጸውዓ ተውርሮ። ከምዚ 
ምስ ረኸባ እየን ዝኾና “ብገዛእ ጓይላና “ 
ኢለን ዝብልወን ኣደይ ለታይ ጓል ብላታ 
ንጉሰ በዓልቲ ማይ ተኸላ። ሓይላ ዝኾነ 
ከም ዘይውዳእ ሎሚ ኣብ ልክዕ ወርሓቱ 
ኮይነ የዛኻኽረኩም ኣለኹ። ብዛዕባ ባህሪ 
ዋሪ ንዓኹም ንሰብ ባሕርን ከበሳን‘ውን 
ዝጠፍኣኩም ኣይመስለንን። ብሓደ ወሰን 
እንተኸድካ ናብ ማእከል እንተበልካ፡ 
እናተናጠረት ነነፊራ ጦቕ ተብለካ። 
ምሉእ መዓልቲ ንእሽቶ ስራሕ ከየንሃኻ 
ጭባጥ እምኒ ሒዝካ፡ ምስ እምበይተይ 
ዋሪ “ሻትለ” ክትጻወትን ናብ ዘዝኸደቶ 
ዓንዘር ክትብል ትውዕል። በዚ ኮይኑ በቲ 
ግን፡ ንምሕላው እቲ መሸላ፡ ናብ ኩሉ 
ወሰናስን’ቲ ግራት ንየው-ነጀው እናበልካ 
ተካል ሳምንታት ትቕኒ።
“ዋሪ ክትሕልዊ ኢኺ እንተበልዋስ 
ኣራዪ እምኒ ቆጸረት” ከም ዝብሃል፡ ዋላ 
ዘተሓልወካ መድሎ ካልኣይ ሰብ ይሃሉ፡ 
ሓንቲ ኣይትገብራን። ከይሓረሰትን 
ከይመሓሰትን ንወዮ ግራት መሸላ ከም 
ደስታኣ ትገብሮ። ጊሓትን ምሸትን ከይበለት 
ድማ፡ ትጽወት ትቕንየሉ። ንስኻ ከኣ፡ 
ወንጭፍ እምኒኻ ሒዝካ ምስ እምበይተይ 
ዋሪ ፊት ንፊት ክትራኸብ ኣብ ጭርጭር 
ትጽመድ። እቲ ዘገርም ናይ ዋሪ ነገራት 
እተሃልዩ ግን፡ ክቑረጽ ምዃኑ እንተፈሊጣ 
ንጉሆ ሓረስታይ ቅድሚ ምውፋሩ፡ 
ብቁርሲ ኣቢላ ክትቋደሶ ትጸንሖ። 
ምናልባት ንሳ ከይፈለጠት ክትምእርር 
ኣርሒቓ ምስ ከደት ብገለ እንተድኣ 
ተቆሪጹ ጸንሒዋ ግን፡ ከም ወዮ ምስላ 
‘ኣደይ ኢታይስ ቁሩጽ መሸላ ይሕልዋ’ 
ክኾና ግድን እዩ።
ብዘይካ ንዓይ እምበር፡ ንዋንኡ ምክፋልስ 
ክንደየናይ ሓሲባቶ ከይትፈልጥ። ኩሉ 
ስርሓን ተግባራታን ዘበለ ከም ወዮ 
ኣድጊ ዝበለቶ እዩ። “ብድሕረይስ ሳዕሪ 
ኣይትብቆላ’ዩ” ነገራቱ። ምስ ወቕቲ 
እናተቐዳደመት ቀለብ ዕለታን፡ ዓመታን 
ትጓርት። ብሓፈሻ ኣብ ትንፋስ ዘይህብ 
ንጡፍ ስራሕ ትጽመድ። ከምኡ ክትገብር 
ድማ፡ ምቕናያ እዩ። ‘ኣብ’ቲ ፈታኒ 
ወቕቲ’ዩ’ እናበለት ትጽውዖ እዋን ሓጋይ፡ 
ብፍላይ ድማ ግዜ ጸመ-ርብዓ፡ ከም ሕሱም 
ፍረ-ሸዊት መሽላ ክትጎንኽ ትውርሕ። 
እቲ ብሳዕሪ ዝሰርሓቶ ሰፈራ ድማ፡ 
ብመሸላ ሓረስታይ ይሽረብ። ብጩቕታ 
እናኣድመጸት ኣብ ምውቕቲ ቤታ 
ብምዃን ድማ፡ ክትቋደሶ ትጅምር። ከይኮነ 
ኣይተርፍን’ዩ ብታሕጓስ ዝኣክል፡
መሸላ ኮደን’የመሸላ ኮደን’የ
ኣሰይ ኣሰይኣሰይ ኣሰይ
ጥዑም ዘመንየ።ጥዑም ዘመንየ።
እናበለት ትደርፍ እያ’ውን ይብሉዋ። 
ካልእ ዝኸፍኣ ናይ ዋሪ ነገር እንተሃልዩ፡ 
ከም ገለ ኢላ እንተርእያትካ፡ ንጉምቦ 
መሸላ ኣድኒና ብሃታ-ሃታ’ያ ትተኽቦን 
ትጻወተሉን። ኢድካ ክሳብ ትምናዕ ድማ፡ 
ካብ ዝኣወጀቶ ወራር ንምንጋፍ ጽባሕ
ጽባሕ ወንጭፍ እምኒ ክትድርቢ ሞኽታኻ 
ትበልዕ። ተካል ቅነ እዩ።
ንዋሪ ክትሃርም ምፍታን የዋህነት እዩ። 
ብቕጽበት ናይ ምህዳም ብቕዓት’ውን 
ኣለዋ። ብፍላይ መሸላኻ ክትጎንእ 
ምስ ትጅምር፡ ብላግጺ ኣብ ልዕሌኻ 
ተሽካዕልል። ኩሉ ስርሓ ዘበለ ናይ እከይ 
ግብሪ እዩ። ምስኣ ዘሎ ጉርሒ ኣብ በዓል 
ብርንሂጎ፡ ኩምብራዛ፡ ባሪቶ፡ ሃርሃረት፡ 
ቅርቅረ... ኣይትረኽቦን። እንተስ ጽዋ ድዩ 
ሓቂ፡ ከም’ቲ ወለድና ዝብልዎ፡ ‘ኣምላኽስ 
ንተመንስ ግብሩ ርእዩ እግሪ ከለኦ’ ዝባሃል፡ 
ንዓኣ’ውን ‘ልባ ርእዩ’ዩ ጸሊም ሕብሪ 
ለኽይዋ’ ዝብል ማይ ዘይጠዓመ ዘረባታት 
ኣሎ። ብተወሳኺ ንዃኽ’ውን ንሳ’ያ 
ትመኽሮን ተጉርሖን ዝብል ድንግል 
ጽዋታት ኣሎ።፡ ነዚ ዘስተውዓለ’ዩ ዝመስል 
እምበኣር፡ ሓላዊ መሸላ፡ ወንጭፉ ሰሪሑ 
ብዓውታ ዘድሂ፡ዑፍ’ዶ ርእኹም’የዑፍ’ዶ ርእኹም’የ
እንታይ ዑፋእንታይ ዑፋ
ውጥም ዝበለ ኣፋ።ውጥም ዝበለ ኣፋ።
እናበለ፡ ብደርፊ ግራቱ ዝሕሉን 
ዝኾልልን። ጥዑም ዜማ ስለዘለዎ 
ንሱ’ውን ንባዕሉ በቲ ዝገብሮ ልቢ ዝሰብር 
ደርፊ ናይ ዋሪ፡ ይዛናጋዕ’ዩ በልኹም።
ወር! ንዒ ወር!ወር! ንዒ ወር!
ዋሪየ ዋሪዋሪየ ዋሪ
እንታይ ትድረሪእንታይ ትድረሪ
ቆሎ መሸላቆሎ መሸላ
መን ዝሓረሶመን ዝሓረሶ
ሓረስታይ ግዲ ዘላሳለሶ።
ወንጭፉ ጥዋዕ እናኣበለ፡ ንጨራሩ 
ከባርር ይውዕል። ወረ ድኣ ከይከውን 
እምበር፡ ንሳ እንተኾነት’ውን ደስ ስለዝብላ፡ 
ኣብ ስምዒት ኣትያ’ያ ተሓቢኣ ነቲ 
መሳጢ ዜማ ትሰምዖን ትካታተሎን ዝብል 
ዘረባ ሰሚዐ ኣለኹ።
እዋን ቀውዒ ተወዲኡ ጸመ-ርብዓ 
ምስ ኣርከበ፡ ለይትን መዓልትን ኢላ 
ዝኣከበቶ ቀለብ ድያ ትውድእ ኮይና 
ዋላስ እንድዒ፡ ካብ ሞሮር ዓዲ ምድያብስ 
ኣይትገድፍን። ኣብ ቅድሚ ገበላን፡ ዳስን 
“ጥር-ጥር” እናበለት ገለ ዝእረ ጥረምረታት እንተረኸበት ኣብ ምምእራር 
ትጽመድ። ብፍላይ ሰብ እንተ ዘይሃልዩ፡ 
“ጩቕ ጩቕ” እናበለት ክሳብ ክሽነ ኣብ 
ዘሎ ቦታ ምእታውስ ኣይትሓንኽን። 
ብደቂቕ ድማ ተፍትሽ ተካይድ። ልውስ፡ 
ስንኩት፡ ወይ ከኣ ስጡሕ ጥረ-ምረ ኣብ 
ዳስን ዛሬባን ከምኡ’ውን ውሻጠን ደላልያ 
ኣይትስእንን። መቸም ሰብ መጺኡ 
እንተዘይ ኣሳጒጉዋ ዝሓሰበቶ ከይገብረትስ 
ኣይትኸይድን። ካብኡ ናብኡ ከኣ ብፍ ላይ 
ዋሪ ቆላ። “ተረጋም ወዳኢት መሸላ 
”እናተብህለት እዩ ክሳዕ ሎሚ ዝዕለለላ። 
ነቲ ሓረስታይ ኣብ መሮር ቆሪጹ ዝኣከቦ 
ጉንሒ መሸላኡ ብመኼዳ ምህርቱ ምስ 
ሓፈሶ፡ ደድሕሪኡ ንዓዲ ትድይብ። ተኣርዩ 
ተበቊጹ ንኽጠሓን ብስጥሖ ኣብ ደገ 
ምስ ወጸ ድማ፡ ነቲ ካብ በረኻ ዘምለጣ 
መሸላ ከተማልሶ ኣብ ምልቃም ትዋፈር። 
ጉዳም ፍጥረት’ዶ በልኩም፡ ምሳኣ ዘሎ 
ኒሕ ኣይውዳእን እዩ። ኣብ ነገረ ዋሪስ 
ኣየውዕልካ እዩ።
ዋሪ መዋዓልቲ ጥሪት ስለዝኾነት፡ 
ደኒነን ሳዕሪ ኣብ ዝበልዓሉ ቀቅድሚአን 
እናሓለፈት’ውን ተሰንየን እያ። ንወዲ 
ሰብ ግን፡ ንሱ ከሳጉግ ንሳ ድማ፡ በኣንጻሩ 
ክትሰርሕ ኣረባራብ ይኸውን። ንቈልዑ 
ግን ክትፈትዎም ጉድ እያ። ሰብ ገዛ ምስ 
ዘይህሉ ሓሓሊፋ ምስኦም ትጻወት’ያ።
ወግዕና ንምርጓድ፡ ተቐማጢ በራቒት 
ኣቦይ ሳህለዝጊ ገርገር (ወድ’ባ ስመጥ) 
ዝባሃሉ ሰብኣይ ነበሩ። ተኸናኺኖም 
ሕልው ዝቐነይዎ ዝሸወተን ዝፈረየን 
መሸላኦም ገዲፎም፡ ዘይተትርፍ ቀብሪ ኣብ 
ጎደበኦም ስለዝረኸቡ ይኸድልኩም። በይኑ 
ዝተረፈ መሸላኦም፡ በዓል ሳንዲት ዋሪ 
“ለቱ ንሱ ትፈቱ” መፍቶተን ስለዝረኸባ 
ትጽውት ወዓላሉ። ንጽባሕቱ ከም ቀደሞም 
ግራቶም ክሕልዉ እንተኸዱስ፡ መሸላኦም 
ብዋሪ ተወሪሩ ጸንሖም። ብድሕሪ’ዚ 
ብጓሂ ዝኣክል ኣብ ማእከል በረኻ በይኖም፡ 
ነጸላኦም ተዓጢቖም ብዘሐዝን ኣገባብ 
ንወያ ዋሪ፡ ወየ! ከም ዝበሉላ ይዝንቶ።
ዋሪ! ከመይ ኢኺ ዋሪ! ዋሪ! ከመይ ኢኺ ዋሪ!
ዘማቲት መሸላ ክንደይ’ከ ትደፍሪ
እናሻዕ ትመጺ ልቢ ሰብ ተሕርሪ
ንጉሆ-ንጉሆ ናብ መሸላ ከትሪ
ሰብ እንክመጻኪ ርሑቕ ትዕዘሪ
የዕርፍ ዘይተብሊ ኣጋግዜ ቀትሪ
ጉምቦ መመንጢልኪ ርሑቅ ትስወሪ
ጉዳም ፍጥረት ክንደይ’ከ ትደፍሪ
ሓሪስኪ’ዶ ተጸይቕኪ ጸብሪ
ዋሪ ከመይ ኢኺ ዋሪ
ሓረስታይ ዝዘርኦ እናበለ ሽመሪ
ሓሪስኪዶ’ወ ተጸይቕኪ ጸብሪ
ይመሓስኪ ሰርቅኪ ትነፍሪ
ቲ’ገዛኺ ኩርባ ድዩ ደብሪ ኣንቲ ዋሪ!
ንምዃኑ’ኸ ትፈልጢዶ ነውሪ
መሸላና ሃንኲትክዮ ተሪፉና ቀብሪ
እቶትና ውሒዱ በቲ ናትኪ ሰሪ
ንስኺ ትምስሒ ንሕና ናብ’ዛ ቊሪ
ንሕና ጾምና ንሓድር ንስኺ ትድረሪ
ንስኺ ትስሕቂ ንሕና ናብ’ዛ ወጥሪ
ዋሪ! ኣንቲ ዋሪ! ዋሪ! ኣንቲ ዋሪ!
ኣንቲ ጓለይ ቁሩብ ዘይትሓፍሪ
ንምሸቱ ድኣ ባዕሉ ይሰድኪ ፈጣሪ።
ኢሎም ብመልቐስ ከም ዘስቆርቆሩ  
ይንገር።
ብዛዕባ ነገረ ዋሪ ማእለያ የብሉን። ዋሪ 
ንኸምኣ ኣዕዋፍ’ውን ኣይተማቕልን እያ። 
ሓልዮት ስለዘይብላ በይና’ያ ኣብ ሰፈራ 
ኮይና ትቛደሶ። ነቲ ዝጸንከረ ናይ ደርቂ 
እዋናት እንተኾነ‘ውን ከም ወየ ልዕል 
ኢልና ዝጠቐስናዮ፡ ነቲ ‘ክብድሃኒ’ዩ’ 
እትብሎ እዋን ብብልሓት’ያ ትዋጽኦ። 
እንተስ ዕኹቲ፡ ሚለሊኽ፡ ዕሲ፡ ርብዒት፡ 
ሕፍንቲ ዘንቐ ገዛኣ ብፍርያት መሸላ 
ምስ ተኾመረ እዩ። ምስ ሸዊት መሸላ 
ዘለዋ ሕሉፍ ፍቕሪ ከም ንዝብኢ ጮማ 
ስጋ ማለት እዩ። ከም እኒ መሸላ ጭምሮ፡ 
ወዲ ዓከር፡ ኮደን፡ ዒልቦ፡ ሔሎ፡ ዛንጌዳ፡ 
ዓማል ንኹሉ ዓይነታት ድማ ባዕላ 
ዋርድያ ትወጸሉ።
መሸላ ጭምሮ-ጭምሮ መሸላ ጭምሮ
ጠንሳ ጸንሓቶስ
እንታይ’ያ ትብሎ።እንታይ’ያ ትብሎ።
ንሓደ ሰብኣይ ግራቱ ሓሪሱ ናብ 
ሸቕሊ ንዝኸደ’ሞ፡ ኣይትስሓቱኒ ሰበይቱ 
ብድሕሪኡ ስሒታ ካብ መን ምዃኑ፡ እቲ 
ዓዲ ከይፈለጠ ጠኒሳ ተራእየት። ሽዑ እቲ 
ዓዲ ንዝራኣዮ ሕማቕ ተግባር’ታ ሰበይቲ 
ብደርፊ ዒደረ ዝተሳሃላ። ብሓፈሻ ንኸምዛ 
ሰብይቲ ዘጋጠማ ስሕታን መዓልቲ፡
ኣይትመክሑ ሰብኣይ ሰብይቲ
ዘይስሕት የለን ሓንቲ መዓልቲ።
እናተባህለ’ኳ መጸናንዒ ዝመስል ናይ 
ሞራል ደርፊ ኣብ ውሽጢ እቲ ሕብረተ-
ሰብ እኳ እንተተደርፈላ፡ ወቕቲ ቀውዒ 
ብምንባሩ፡ እታ ሰበይቲ ዝዘርኣቶ ዓይነት 
መሸላ ጭምሮ፡ ኣብ ክንዲ ከም ሰባ ኣብ’ቲ 
ወቕቲ እትጎንእን እትእክብን ብሰንኪ ጥንሲ 
ዓዲ-ውዒል ኮይና ሎሚ ጽባሕ ምስ በለት፡ 
ንሳ መኻፍይቲ ቁርሲ ቡን ዓዲ፡ መሸላኣ 
ድማ መጻወትን መውዓልን ዋሪ ምስ 
ኮነ፡ ኣብ’ቲ ዓዲ ዝወጸ ዲቕ ዝበለ ደርፊ 
እዩ። “ዘይከምዚኣ እንታይ ደልየ“ ድዩ 
ዝተባህለ፡ ወይዘሪት ዋሪስ ዘይከምዚኣ 
እንታይ ደልየን ከብሮ ሓምሓም ሃሪመን 
ማለት እኮ’ዩ።
ርእኹሞም’ዶ ዝደኩዑ’የርእኹሞም’ዶ ዝደኩዑ’የ
ብቕጫ ክጻፍዑ’የ።ብቕጫ ክጻፍዑ’የ።
ተባሂሉ ዝተደርፈ እውን‘ኮ ከም ገለ 
ኢለን በዓል ኣብሻይ ዋሪ፡ እንተዘይ 
ወሪረንኦን እንተዘይ ባርኸንኦን ማለት 
እዩ። እምበር ንሰን ከይጠዓመኦ፡ ወዲ-ሰብ 
ክጎንእ ንማለት ግን ዘይሕሰብ እዩ።ወቕቲ 
ጽጋብን ዒፍታን ብምዃኑ፡ ኣብ ልዕሊ 
ጉምቦ ወይ ሒለል መሽላ ተሰቒለን 
እየን ተባዕታይ ጸውዐን ዝስረራ’ውን 
ይብልወን። ሓረስታይ እናተራገመ ንሰን 
ከኣ፡ ንዕኡ እናመርቓ ይፋረያ።
ብፍላይ እቲ ቀደም ብዛንታ ከም 
ንሰምዖ፡ መሬት ኣዝመራ ምስ ዘይከርምን 
ደርቂ ምስ ዝኸውንን፡ ብሰንኪ ምብዝሐን 
ብመጥቃዕቲ ዋሪ ጥራሕ ኢዱ ዝተረፈ 
ሓረስታይ ውሑድ ኣይነበረን ይብሃል። 
ሓረስታይ ድማ፡ ናብ እኽሊ ዝርከቦ 
ቦታ፡ ደቁ ሓናጊሩ ይስደድ ከም 
ዝነበረ፡ ብዕላል ይውጋዕ እዩ። ስለ’ዚ 
እዮም መስለኒ ፍሉጥ ማሰኛን መላቓስን 
ኣቦይ ሓዲሽ ገብረገርግሽ ቅድሚ ነዊሕ 
ዓመታት ኣቢሉ፡ ንምረት ጥሜትን 
ስደትን እተራጉድ ናይ ግዜ ንእስነቶምን 
ናይ መጀመርታኦምን ንበዓል ዋሪ 
እትምልከት ማሰ ከምዚ ክብሉ ዘቕረቡ።
መሸላ ወይ መሸላ መሸላ!
መሸላ ኣንቲ መሸላ
ጥንጥን ኣቢለኪ’ዶ ክኸይድ ካብ ዋላ
ኣዋልድ ሃንሰ መስቀለ
ግደፍ ንንእሽቶ ንዓቢ ዘታልላ
ሕድሪ’ዶ ኣይበልኩዋን ነዛ ዋላ
ኮይና ድኣምበር ኣፍ ዘየብላ
መሸላ! ኣንቲ መሸላ!
ዋሪዶ ምሳኺ ውዒላ
ባሪቶዶ ምሳኺ ውዒላ
ገሊአን ይበልዓ ገሊአን የዕልላ
ማርያም ትመስል ነይራ ምስ ኣኽሊላ
መርዓት ትመስል ነይራ ተዃሒላ
እታ ገዛና‘ኳ ሒደት እኽሊ ዘይብላ
ካብ ስደት ይምሓረና ካብ ጽምብላ።
ኢሎም ነይሮም። ኣቦይ ሓዲሽ ኣብ 
ኣፋዊ ስነ-ግጥሞም “ጽምብላ” ብምባል 
ጠቒሶሞ ዘለዉ ቦታ፡ በቲ እዋን እቲ 
ብሰንኪ ደርቂ ወይ ጭፍራ ወራራት 
ዋሪ፡ ብብዝሒ ስደትን ዝኽየደላ ዝነበረት 
ቦታ ምዃና ንምርዳእ እዩ። “ካብ ስደት 
ይምሓረና ካብ ጽምብላ” ክብሉ ኣብ 
መንጎ ንእስነትን ምሕላው መሸላን 
ተቐርቂሮም በቲ እዋን ዝገጠሙ። 
ኣቦታት ክምስሉስ “ዘረባን መሸላን 
ከካብ ክሳዱ” ይብሉ። ብዛዕባ ዋሪ 
ዘልዓልናዮ ወግዒ ከኣ፡ ኣብዚ ከነሕጽሮ። 
ብሩኽ ቅንያት ቀውዒ!።

*
ኣብርሃም ዘርአ

ጸወታ ‘ቪድዮ ገይም’ ምምዝባል ትርግታ ልቢ የኸትል 
ኣብ ቴለቪዥንን ኮምፒዩተርን 
ተንቀሳቐሲ ስእሊ እናርኣኻ ከም ኵዕሶ 
እግርን ካራተን ዝኣመሰሉ ጸወታታት 
ምክያድ፡ እናተለመደ ዝመጽእ ዘሎ 
እዩ። እዚ ብሓገዝ  ኤሌክትሮኒክስ 
ተጠቒምካ ዝጽወት ዓይነት ጸወታታት፡ 
ባህታና ዘሐድስ’ኳ እንተዀነ ኣብ ጥዕና 
ልቢ ግን ጕድኣት የውርድ ኣሎ።
ኣብ ጥዕና ልቢ ኣመልኪቶም 
ዝመራመሩ ክኢላታት፡ ቴለቪዥን 
ተጠቒምካ ዝካየድ ጸወታ ወይ 
ቪድዮ ገይም፡ ንትርግታ ህርመት ልቢ 
የመዛብሎ ምህላዉ ሓቢሮም። 
እዚ ብፍላይ ብቘልዑ ተፈታዊ እናዀነ 
ዝመጽእ ዘሎ ‘ቪድዮ ገይም’፡ ንቕልጣፈ 
ትርግታ ልቢ የንህሮ ከም ዘሎ እቶም 
ተመራመርቲ ገሊጾም።
ቈልዑ፡ ኣብ ጸወታ ቪድዮ ገይም፡ 
‘ኣነ ክስዕር ኣለኒ’ ብዝብል ወኒ ስለ 
ዝጻወቱ፡ ብሰንኪ ስምዒታቶም ህርመት 
ልቦም ይለዋወጥ። እቶም በዚ ዓይነት 
ጸወታ ኣመና ውሉፋት ዝዀኑ ድማ፡ 
ኣብ ሞንጐ ጸወታ ውኖኦም ይስሕቱ። 
ሃለዋቶም ዘጥፍኡ ቈልዑ ምስ በዝሑ 
እዩ ከኣ፡ እቲ መጽናዕቲ ተኻይዱ። 
ብድሕሪ እቲ ካብ ዝተፈላለየ ቦታታት 
ዝመጽኡ ቈልዑ ዝተኻየደሎም 
መጽናዕቲ፡ እቶም መዓልታዊ ‘ቪድዮ 
ገይም’ ዝጻወቱ፡ ሓደገኛ ናይ ልቢ ጸገም 
ከም ዘለዎም ክረጋገጽ ክኢሉ። 
ካብ’ዚ ብምቕጻል፡ እቶም ተመራመርቲ፡ 
ብመንገዲ ኤሌክትሮኒክስ እንጻወቶም 
ዓይነት  ጸወታ፡ ዕድመ ብዘየገድስ 
ኣብ ጥዕና ጉድኣት ከውርዱልና ከም 
ዝኽእሉ ኣጠንቂቘም። ኩነታት ጥዕናና 
ኣብ ግምት ብምእታው፡ እንጻወተሉ ግዜ 
ክንምድብን ደረት 
ክንገብረሉን ከምዘለና 
ከኣ ኣተሓሳሲቦም።
ኣብ መወዳእታ፡ 
ቈልዑ፡ ሓፈሻዊ 
ጥዕናኦም ኣብ 
ምህናጽ ክሕግዞም 
ዝኽእል ነገራት 
ኣብ ምምራጽ 
ሓላፍነታውያን 
ክዀኑ ስለ ዘይክእሉ፡ ኣብ’ዚ ተላዒሉ 
ዘሎ ኣርእስቲ ተራ ወለዲ ብግቡእ 
ክዓዝዝ ወሲዀም ኣገንዚቦም።

*
ሓበን ተስፋሚካኤል

ጐተት እናበልካ ምስጓም፡ ምልክት ጸገም ኣእምሮ ክኸውን ይኽእል. . .?
ቅልጣፈ ስጕምትታትና ካብ ሰብ ናብ ሰብ 
ስለዝፈላለ፡ ገለና ሃዲእና ንስጕም ገለና ድማ 
ቅልጣፈ ዝተሓወሶ ኣሰጓጕማ እነዘውትር 
ኣለና። ተመራመርቲ ዩኒቨርሲቲ ሞናሽ - 
ኣውስትራልያ፡ ብዕድመ ዝደፍኡ ሰባት፡ 
ኣብ ኣሰጓጕማኦም ኣመና ህዱኣትን ጐተት 
በሃልትን እንተዀይኖም፡ እዚ ምልክት ጸገም 
ናይ ምግንዛብ ክፋል ኣእምሮኦም ምዃኑ 
ሓቢሮም።
እቶም ተመራመርቲ፡ ዓበይቲ ሰባት 
ክጒዓዙ እንከለው፡ ከይወድቁን ከይዕንቀፉን 
ስክፍታታት ስለ ዘለዎም፡ ቀስ ኢሎም 
ክኸዱን ክስጕሙን ንቡር እዩ ይብሉ። 
እንተዀነ ብዕድመ ዝደፍኡ ሽማግለታት፡ 
ኣመና ህድኣት ዝተሓወሶ ኣሰጓጕማ ምስ 
ዝህልወም፡ ብሰንኪ ናይ ምግንዛብ ዓቕሞም
ምጒዳሉ ዝተኸሰተ ጸገም ናይ ኣሰጓጕማ ከም 
ዝዀነ እዮም እቶም ተመራመርቲ ዘረድኡ።
እቶም ተመራመርቲ፡ ነዚ ልዕል ኢሉ 
ዝተጠቕሰ ሓበሬታ ንምርግጋጽ፡ ልዕሊ 65 
ዓመት ዕድመ ዝገበሩ፡ ኣስታት 17 ሽሕ ሰባት 
ብምስታፍ እዮም መጽናዕቶም ኣካይዶም። 
ካብቶም ተሳተፍቲ ድማ፡ እቶም ቅልጣፈ 
ኣሰጓጒማኦምን ኣከያይዳኦምን ዓመት 
ዓመት እናሃድአ ዝመጽኡ ሰባት፡ ብሕማም 
ረሲዕ ዝተጠቕዑ ምንባሮም ተፈሊጡ። 
ብተወሳኺ፡ እቲ ኣብ ምምሃርን ተዘክሮታት 
ኣብ ምዕቃብን ዝነጥፍ ክፋል ኣእምሮኦም፡ 
ምስ ኣሰጓጕማኦም ቀጥታዊ ምትእስሳር 
ከም ዘለዎ በቲ ዘካየድዎ መጽናዕቲ 
ኣረጋጊጾም።
“ኣብ ነፍሲ-ወከፍ እነካይዶ ንጥፈታት፡ 
ኣድማዕነት ዝተሓወሶን ኣሳልጦ ዘለዎን 
ክዀነልና፡ ሓንጐልና ዋና ዘዋሪ ናይ 
ኣካላትና ምዃኑ እንርድኦ ሓቂ እዩ። ምስ 
ኣሰጓጕማና ምትእስሳር ከም ዘለዎ እውን፡ 
ምርምር ዝተሳተፈት ዶ/ር ቪክቶርያ ኮልየር። 
ንሳ ኣስዒባ፡ “ብእግርና ክንጓዓዝ እንከለና፡ 
ኣሰጓጕማና ምስ ሓንጐልና ዝተኣሳሰር 
ብምዃኑ፡ ናይ ምግንዛብ ዓቕምና ብቐሊሉ 
ክንፈልጠሉ እንኽእል ኣገባብ ኰይኑ እዩ 
ተረኺቡ ዘሎ። ስለዚ፡ ኣሰጓጕማና መፍለጢ 
ተገንዝቦኣዊ ክፋል ኣእምሮና ክዀነና ይኽእል” ትብል።
እቶም ተመራመርቲ፡ ካብ’ቲ ዘካየድዎ 
መጽናዕቲ ተበጊሶም፡ ሓንጐል ምስ ዝተፈላለየ 
ክፋል ኣካላትናን ዓቕምናን ዝተተሓሓዘ ስለ 
ዝዀነ፡ ክንጥንቀቐሉ ከም ዘለና ኣዘኻኺሮም። 
ጥዕና ኣእምሮና ንምሕላው ድማ፡ ዝምህሩናን 
ዘዘናግዑናን ነገራት ኣብ ምፍላጥን 
ምንቃሕን ክንነጥፍ ከምዝግባእ፡ ሞያዊ 
ምኽሮም ሂቦም። 

*
ሓበን ተስፋሚካኤል

“ኣስታት ፍርቂ ካብ ዓሌታት ኣዕዋፍ፡ ብሰንኪ ሰባት ጐዲለን” 
ተመራመርቲ ካብ’ቲ ተፈጥሮኣዊ ጽባቐ ዓለምና፡ 
መስሕብ ቱሪዝምን ኣከባብያዊ መልክዕ 
ዝህቡን እንስሳታት ዘቤትን ዘገዳምን 
ምዃኖም ርዱእ እዩ። የግዳ፡ እዞም 
ክንዕቅቦም ዘለና እንስሳታት ብሰንኪ 
ዝተፈላለዩ ጸገማት፡ ካብ’ቲ ክቕመጥሉ 
ዝግብኦም ስፍራ ወጺኦም ናብ ሰባት 
ዝነብርሉ ቦታ ይመጽኡን ገሊኦም እውን 
ዓሌቶም ይጸንቱን ኣለው።
ተመራመርቲ 
ዓለምለኻዊ ምዕቃብ 
ተፈጥሮኣዊ ጸጋታት፡ 
ካብ ዝተፈላለያ 
ዓሌታት ኣዕዋፍ፡ 
49 ሚእታዊት 
ይጐድላ ከም ዘለዋ 
ሓቢሮም። ኣስታት 
13 ሚእታዊት ካብ 
ዓሌታት ኣዕዋፍ 
እውን፡ ይጸንታ ምህላወን ኣተሓሳሲቦም። 
እዚ ምንካይን ምጽናትን ዓሌት ኣዕዋፍ፡ 
ደቂ-ሰብ ብዝገብርዎ ዘለው ዘይሓላፍነታዊ 
ብርሰት ኣግራብ ምዕናው ጫካታትን 
ምዃኑ እቶም ተመራመርቲ ኣረዲኦም።
ኣብ 1970ታት ኣብ ሰሜን ኣመሪካ 
ብብዝሒ ዝነበራ ዝተፈላለያ ዓሌታት 
ኣዕዋፍ፡ ኣብ’ዚ እዋን እዚ፡ ናብ ኣዝዩ 
ትሑት ቁጽሪ ጐዲለን ምህላወን ኣብ’ቲ 
መጽናዕቲ ከም ኣብነት ቀሪቡ። እዚ ድማ 
ብሰንኪ’ቲ ጐድኒ ጐድኒ ናይ ምምዕባልን 
ምሕንባብን ቴክኖሎጂ፡ ኣብ ጫካታት 
ስፍራ እንስሳታት ዘኸትሎ ዘሎ ኣሉታዊ 
ጽልዋ ምዃኑ በቶም ተመራመርቲ በሪሁ።
ኣብ መወዳእታ እቶም ተመራመርቲ፡ 
እንስሳታት ዝቕመጥሉ ሰፈራታት ክዓኑ 
እንከሎ ካብን ናብን ፋሕ ፋሕ ክብሉን 
ክጠፍኡን ግድነት ኰይኑ፡ ሰባት ኣብ 
ምዕቃቦም ክንነጥፍ ከም ዘለና ኣገንዚቦም። 
ብተወሳኺ፡ ቴክኖሎጂ ኣብ መዓልታዊ 
ህይወትና እወታዊ ተራ’ኳ እንተሃለዎ፡ 
ብሰንኪ ብውሕልነት ዘይምጥቃምና ግን፡ 
ነቶም ብተፈጥሮ ጥራይ እንረኽቦም ዓሌት 
እንስሳታት ከይጸንቱና ስግኣታት ክኢላታት 
ምዕቃብ ኣከባቢ ለበዋኦም የመሓላልፉ።

*
‘ስማርት ዓራት’ ጥዕና ይምርምር
ኣቐዲሞም ተማሂዞም ዝጸንሑ ነገራት፡ 
እናማዕበሉን ለውጥታት እናተኻየደሎምን እዮም 
ዝቐርቡ ዘለው። እቶም ነገራት፡ ካብ’ቲ ፈለማ 
ክምሃዙ እንከለው ዝነበሮም ጥቕሚ፡ ተወሳኺ 
ኣገልግሎት እናሃቡ ድማ እዮም ዝመጽኡ ዘለዉ።
ተመራመርቲ ዩኒቨርሲቲ ሚዪዚሪ - ኮሎምቢያ፡ 
ጸገማት ጥዕና ክምርምር ዝኽእል ‘ስማርት ዓራት’ 
ምሂዞም ኣለዉ። ንሳቶም፡ ኣብ ትሕቲ ፍርናሽ 
ናይ’ቲ ስማርት ዓራት፡ ብመንገዲ ስልኪ-ኣልቦ 
ምስ ሞባይልን ኮምፒዩተርን ብዝተራቐቐ ኣገባብ 
ዝተኣሳሰር ኤሌክትሮኒክስ ገይሮም እዮም ነቲ 
ምህዞ ኣዳልዮሞ ዘለው። እቲ ስማርት ዓራት፡ ስርዓተ-ምስትንፋስ፡ 
መትንታት ደምን ካልእ ኩነታት ጥዕናን 
ዝምርምር ኰይኑ፡ ኣብ እዋን ለይቲ እኹል 
ሰዓታት ድቃስ ኣዕሪፍካ እንተዄንካ እውን 
ዘረጋግጽ እዩ። እቶም ተመራመርቲ፡ እቲ ‘ስማርት 
ዓራት’፡ ንሕሙማት ኣብ ርሑቕ ቦታ ኰይንካ 
ክትከታተሎም ዘኽእል ብምዃኑ፡ ብፍላይ ኣብ 
ኣገልግሎት ሕክምና ኣገዳሲ ምህዞ ከምዝገብሮ 
ኣብሪሆም።
ኣብ’ታ ስማርት ዓራት ብምድቃስ ጥራይ፡ 
ኩነታት ጥዕናኻ ክትፈልጥ፡ ጸገማት እንተሃልዩካ 
ድማ ከይበኣሰ እንከሎ ኣቐዲምካ ከተለልን 
ኣብ ምፍዋሱ ክትጓየን ዘኽእል ምዃኑ፡ እቲ 
ረቂቕ ብልሓታዊ ምህዞ ብብዙሓት ክኢላታት 
ቴክኖሎጂ ተመስኪርሉ ይርከብ።

*
ናይ እትፈትዎ ሰብ ስእሊ ምርኣይ ቃንዛ የጒድል!
ሓደ ካብ’ቲ ቃንዛታትና ከህድኣልና 
ዝኽእል መድሃኒት፡ ናይ እንፈትዎም 
ሰባት ስእሊ ብምርኣይ ክኸውን ከም 
ዝኽእል፡ ኣብ’ዚ ዓውዲ ኣተኲሮም ዘጽንዑ 
ተመራመርቲ ይሕብሩ ኣለው። ንሳቶም፡ 
ምስሊ ናይ’ቶም ምሳና ዘየለው ሰባት 
ብመልክዕ ደረቕ ስእሊ ክንርእዮ እንከለና፡ 
ኣብ ስምዒታትና ዝፈጥሮ እወታዊ ጽልዋ 
ሓያል ምዃኑ ኣረዲኦም።
ነዚ መጽናዕቲ ንምርግጋጽ፡ ኣብ ሕክምና 
ዝተዓቘቡን ጽቡቕ ፍቕራዊ ዝምድና 
ዘለዎምን ደቂ-ተባዕትዮን ደቂ-ኣንስትዮን 
ብምእካብ እዮም እቶም ተመራመርቲ 
መጽናዕቶም ኣካይዶም። እቶም ተሳተፍቲ፡ 
መጻምድቶም ምስኣቶም 
ዘይርከቡ’ኳ እንተዀኑ፡ 
ስእሊ ናይ መጻምዶም ኣብ 
ዝርእይሉ እዋን ቃንዛታቶም 
ብመጠኑ ዝግ ከም ዝብሎምን 
ከም ዝሕሾምን ገሊጾም። 
ጐድኒ ጐድኒ እቲ ኣብ 
ሕክምና ኰይኖም ንሕማሞም 
ዝፍውስ መድሃኒት 
እናተኸታተሉ ከኣ፡ ተወሳኺ 
ፈውሲ ቃንዛኦም ኰይኑ 
ዘገልገሎም፡ ስእሊ ናይ 
ፈተውቶም ምንባሩ እቶም 
ተሳተፍቲ ሓቢሮም።

*
በራሪት ታክሲ ንፈተነ ኣብ ዱባይ!
ተመራመርቲ ቴክኖሎጂ ዘቕርብዎም 
ዘለዉ መስተንክር ምህዞታት፡ ንኩነታት 
ክሊማ ዓለም ኣብ ግምት ዘእትዉን ነዳዲ 
ዝትክኡን ኤሌክትሮኒክስ ኣብ ምምሃዝ 
እዮም ዝርከቡ ዘለዉ። ካብ ማካይንን 
ፋብሪካታትን ዝወጽኡ ዘለዉ መርዛማት 
ጋዛት፡ ከቢድ ብከላ ኣየር የስዕቡ ብምህላዎም፡ 
ጸዓት ኤሌክትሪክ ዝጥቀማ ተሽከርከርቲ 
ክበዝሓ ኣገዲዱ ይርከብ።
ቻይናውያን ተመራመርቲ፡ ኣብ ኣየር 
እትበርር ታክሲ ብምምዕባል፡ ኣብ ዱባይ 
ንፈተነ ከምዘቕረቡ 
ተሓቢሩ። እዛ ክልተ 
ተሳፈርቲ እትጽዕን 
በራሪት ታክሲ፡ ኣብ 
ሰዓት 130 ኪሎ ሜትር 
ክትጒዓዝ ዘኽእላ 
ዓቕሚ ገይሮም እዮም 
መሃዝታ ኣዳልዮማ። 
እዛ ‘ኤክስፔንግ ኤክስቱ’ ተባሂላ ብመሃዝታ ተሰምያ 
ዘላ በራሪት ታክሲ፡ ዘይከም ነፈርትን 
ሄሊኮፕተራትን ዝኣመሰላ ኣብ ኣየር ዝበርራ 
ተሽከርከርቲ፡ መዓርፎ ነፈርቲ ዘድልያ 
ኣይኰነትን። ደው ክትብለሉ ኣብ ዝተኣዘዘቶ 
ጽርግያ፡ ካብ’ቲ ክትበረሉ ዝጸንሐት ህዋ 
ብዘይ ጸገም ናብ መሬት ገጻ ብምውራድ፡ 
እተገልግል ተሽከርካሪት ብምዃና ድማ፡ 
ዝያዳ ተበሃጊት ምህዞ ገይሩዋ ኣሎ። 
ኣብ መወዳእታ፡ እዛ ኣዝያ ዘመናዊት 
ታክሲ፡ ናይ ትራፊክ፡ መምልኢ ባተርን ካልኦት ክጻፈፉ ዘለዎም ጉዳያትን ምስ 
ተማልኣላ፡ ውሕስነታ ተረጋጊጹ ኣብ 
ኣገልግሎት ክትውዕል ምዃና መሃዝታ 
ይገልጹ።

*
ዛንታ ምትሕግጋዝ ፥  ካልኣይን ናይ መወዳእታን ክፋል
ዓሊ መመሊሱ ፈርሀ። ኣብ ስሪኡ ክሸይን 
ዝተረፎ የብሉን። ብናይ ጓል ሰፈሩ ጻዕሪ ግን 
ዓቢ ተስፋ ገበረ። 
ራህዋ ህድእ ኢላ ሓሰበት። ጽንሕ ኢላ 
ንርሳሳ ደጋጊማ ርኣየታ። ቅድሚ ክልተ 
መዓልቲ ዝተገዝአት ሓዳስ ርሳስ እያ። ገለ 
ሓሳብ ስለዝመጽኣ ርሳሳ ካብ ዝነበሮ ጣውላ 
ኣልዒላ ናብ መምህራ ሰጐመት። 
መምህር ገና ይጽሕፉ ኣለዉ። ኣብ 
ጐድኖም ክሳብ እትበጽሕ ኣየቕለቡላን። ኣብ 
ጥቕኦም ምስ በጽሐት፡ 
“እሂ ልዋም ድሓን ዲኺ? ተጸሊኡኪ 
ድዩ?” ገጾም እስር ኣቢሎም ሓተትዋ። 
ሓሚማ ከይትከውን ሰግኡ። ራህዋ ብጠባያን 
ትምህርታን ዘመስገነት ስለዝኾነት፡ መምህር 
ክፈትዉዋ መዓት እዮም። ኣብ ልዕሊ ድማ 
ዓቢ ክብሪ ኣለዎም። 
ራህዋ፡ “ድሓን እየ መምህር።  ዓሊ 
ወዲ ሰፈረይ ርሳስ ረሲዑ መጺኡ፡ ርሳስ 
ስለዘየምጽአ ይበኪ ኣሎ። ኣነ ድማ ርሳሰይ 
ነዋሕ ስለዝኾነት ንኽልቴና ክትከውን 
ክትመቕልዋ ደልየ፡” ህዲኣ ተዛረበት።
መምህር ብዘረብኣ ሓጐስ ተሰምዕም። 
ኣብ ጸጒሪ ርእሳ እናደረዙ ናብ ተማሃሮ 
ገጾም ቁሊሕ በሉ፡ “ሕራይ ተማሃሮ ሓንሳብ 
ምጽሓፍ ኣቋርጹ፡” ነቶም ኣብ ሰለስተ ሪጋ 
ኮፍ ኢሎም ዝነበሩ ተማሃሮ ጠመቱ። 
ኩሎም ተማሃሮ ምጽሓፍ ኣቋሪጾም ናብ መምህሮም ጠመቱ። 
መምህር፡ “ከምቲ ኩልና መምህራን 
እንምዕደግኩም ክትተሓጋገዙ ኣለኩም። 
ሎሚ ራህዋ ጓል ክፍልኩም ኣዝዩ ደስ ዘብል 
ሓሳብ ኣምጺኣ ኣላ። ወዲ ሰፈራ ዓሊ ርሳስ 
ረሲዑ መጺኡ፡” መምህር ናብ ዓሊ ጠመቱ።
ዓሊ ተሰኪፉ ርእሱ ኣድነነ።
መምህር ዘረብኦም ቀጸሉ፡ “ራህዋ ድማ 
ናተይ ርሳስ ነዋሕ ስለዝኾነት ነዛ ናተይ 
ርሳስ ንኽልቴና ምቐላ ኢላትኒ፡” ተማሃሮ 
ተመሲጦም ይሰምዕዎም ምንባሮም 
ኣረጋገጹ።
ተማሃሮ ተግባር ጓል ክፍሎም ኣሐጐሶም።
መምህር ዘረብኦም ቀጸሉ፡ “ሓቀኛ ሓገዝ ከምዚ እዩ። 
ዘድልየካ ንሰብ ክትህብ 
እንከለካ ናይ ብሓቂ ሓጋዚ ኢኻ። ስለዚ፡
ራህዋ ርኣይዋ ሓዳስ ርሳሳ መኒና ንወዲ 
ክፍላ ክትህብ ወሲና። ራህዋ፡ ኣዚኺ ንፍዕቲ 
ተማሃሪት ኢኻ። በዚ ተግባርኪ ድማ ኮሪዐ 
ኣለኹ፡” ኣብ ጸጒሪ ርእሳ ደረዝዋ።
ራህዋ ብዘረባ መምህራ ተደሰተት። 
ክምስምስ ድማ በለ ት።
መምህር፡ “እዚ ተግባር ኩሉ ተማሃራይ 
ክስዕቦን ከተግብሮን ኣለዎ። ‘ብምሃብ 
ዝደኸየ ሰብ የለን፡’ እትብል ጽሕፍቲ ኣንቢበ 
ነይረ። ምስ ሃብካ ሕልናኻ ይዓግብ፡ ቅሳነት 
ይስመዓ፡ ልዕሊ ኩሉ ሕጒስን ብሰብ ፍትዉን 
ትኸውን። እምበኣር ፍቱዋት ተማሃሮ ነዚ 
ኣብነታዊ ተግባር ክትስዕብዎ ኣለኹም። 
በሉስ’ከ ሕጂ ኩልና ንራህዋ ጽቡቕ ገርና 
ነጣቕዓላ፡” ንተማሃሮ ተኲሮም እናጠመቱ 
ተዛረቡ።
ኩሎም ተማሃሮ ቤት ትምህርቲ ክሳብ 
ትናወጽ ኣጣቕዑ።
ራህዋ ሓጐሳ ክትቆጻጸሮ ኣይከኣለትን። 
ባህታ ዓሰላ። ንተማሃሮ ቊሊሕ ኢላ 
ክትርእዮም ተሰከፈት። ክምስምስ ኣብዝሐት። 
ውሽጣ ዓገበ።
መምህር፡ ንራህዋ ኮፍ ክትብል ሓበርዋ።
ራህዋ ናብ ሰፈራ ከይዳ ኮፍ በለት። 
ኣበርቲዓ ድማ ኣስተንፈሰት። ነብሳ ክርህጽ 
ተፈለጣ።
መምህር፡ ራህዋ ኮፍ ድሕሪ ምባላ 
ጐረርኦም ጸሪጐም ክዛረቡ ጀመሩ፡ 
“እዚ ሎሚ ራህዋ ዝገበረቶ ንዓይ፡ 
ንዓኹም ንኹልና ዓቢ 
ትምህርቲ እዩ። ስለዚ፡” ዘረብኦም ኣቋሪጾም 
ናብታ መትሓዚ ንብረቶም ሰጐሙ። 
መትሓዚ ንብረቶም ክፍትሹ ጀመሩ።
ድሕሪ ናይ ገለ ካልኢታት ፈቲሾም 
ክልተ ሓደስቲ ርሳሳት ረኸቡ። ነተን ርሳስ 
ኣብ የማናይ ኢዶም ሒዞም፡ “ምስ ሃብካ 
መሊሱ እዩ ዝውሰኸካ። ኣነ ድማ እዚኣ 
ንዓሊ፡ እዚኣ ድማ ንራህዋ ክህቦም እየ። 
እዛ ናይ ሎሚ ትምህርቲ ኣይትረስዕዋ። 
ተሓጋገዙ ሕብረተሰብ ኤርትራ ምትሕግጋዝ 
ባህሉ እዩ። ብዘይ ምትሕግጋዝ ዝነብር ሰብ 
ኣይኮነን እንስሳ’ውን የለን። ገለ እንስሳታት 
ካባና ንላዕሊ ይተሓጋገዙ እዮም። ራህዋ 
በዚ ሎሚ ዝምሃርክና ኣዝየ አመግነኪ፡” ናብ 
ራህዋን ዓልን ሰጐሙ። ኣብ ቅድሚኦም ደው 
ብምባል ንኽልቲኦም ሓደስቲ ርሳስ ሃብዎም።
ኩሎም ተማሃሮ ብናይ ራህዋን መምህሮምን 
ተግባር ተሓጒሶም ደጋጊሞ ኣጣቕዑ። ቤት 
ትምህርቲ ዳግማይ ብጣቕዒት ተናወጸት። 
መምህር  ብሓጐስ ክምስ በሉ።
ኩሎም ተማሃሮ በዚ ሎሚ ዝተዓዘብዎ 
እናሓሰቡን ከም ራህዋ ክኾኑ እናተመነዩን 
ዕዮ ክፍሎም ክሰርሑ ጀመሩ።
ፍትዋት ተማሃሮ፡ ሓቀኛ ሓገዝ ዘድልየካ 
ንኻልእ ምሃብ እዩ። ስለዚ፡ ንተሓጋገዝ 
ህይወት ወዲ ሰብ ብዘይ ምትሕግጋዝ ኮንቱ 
እያ። ሓገዝ ዘይደልን ክሕግዝ ዘይክእልን 
ሰብ ድማ የለን!!

*
መም ያቆብ መርሃዊ(ጃክ)

ብመደብ ምጒዓዝ
ፍቱዋት ተማሃሮ ብዘይ መደብ 
ዝተጓዓዝኩምላ መዓልቲ ትህሉዶ? 
እወ እንተኾይኑ መልስኹም? ኣነ 
ድማ ኣይፋል ምበልኩ! ምኽንያቱ፡ 
ሓደ ተማሃራይ ንግሆ ይትንስእ፡ ድሕሪ 
ምትንስኡ ዝቆርሰሉ ግዜ፡ ናብ ቤት 
ትምህርቲ ዝኸደሉ፡ ናብ ቤት ትምህርቲ 
ዝኸደሉ መገዲ፡ ሰዓት ክንደይ ክበጽሕ 
መልሲ ናይ ዝሓለፈ ቀዳም፡ ሕቡእ 
ቊጽሪ ርኸቡ
01 ኣብ ‘ሀ’ ተዋሂባ ዝነበረት ስሉስ 
ኩርናዕ ኣብ ውሽጢ እታ ስሉስ ኩርናዕ 
‘20’ ተባሂቡ ኣሎ። ስለዚ፡ እዛ 20 በተን 
ኣብ ስሉስ ኩርናዕ ዘለዋ ቊጽርታት 
ብኸመይ ክትመጽኣልና ክንሓስብ 
ኣለና። ስለዝኾነ፡ 20=(5+7+8) ምስ ደመርናየን 
እያ ክትመጽኣልና  እትኽእል። ካብዚ 
ብምብጋስ ድማ ን ‘ለ’ ንሰርሕ። 
ስለዚ፡ 12=4+5+ለ እዩ።
12=9+ለ
ለ=12-9
ስለዚ፡ ሕቡእ ቊጽሪ፡ 3 እዩ።
02 ኣብዛ ተዋሂባ ዘላ ርቡዕ ኩርናዕ ኣብ 
‘ሀ’ ተዋሂቡ ዘሎ ብኸመይ ክመጽእ 
ይኽእል ክንሰርሕ ኣለና።
ስለዚ፡ 39 ብኸመይ መጺኣ በተን 
ቊጽርታት ፈተንና ክሰርሕ ይግባኣና። 
እምበኣር 39= (6x4)+(5x3) (ክልተ 
ኣንጻር ቊጽርታት ኣርቢሕና ንረኽባ)
39= 24+14 እዩ። ካብዚ ብምብጋስ 
ን ‘ለ’ ክንሰርሕ ኢና።
ለ=(8x3)+(4x6)
ለ=24+24
ለ=48 
ሕቡእ ቊጽሪ፡ 48 እዩ።
ፍቱዋት ተመሃሮ፡ ብኻልእ ኣገባብ 
መልሲ ምስቲ ተዋሂቡ ዘሎ ቊጽርታት 
እንተመጺእልኩም ጽሓፉልና። ኣለዎ? ምስ ደቂ ገዛውቱ እንታይ 
ዓይነት ጸወታ ይጻውት? ምስ በዓል 
መን ይጻውት?... ይምድብ። እዚ መደብ 
ብጽሑፍ ዘይሰፈረ ስለዝኾነ ከም መደብ 
ኣይንርእዮን ንኸውን። እንተኾነ እዚ’ውን 
መደብ እዩ።
ዕዉታት ሰባት ናይ ዓለምና፡ ዕዉታት 
ተማሃሮ፡ ንፉዓት መራሕቲ፡... እቶም 
ብመደብ ዝምርሑ እዮም። እቶም 
ብመደብ ዘይከዱ ግን ክዕወቱ ኣይክእሉን።
ንሕና ተማሃሮ’ከ ብመደብዶ ንጒዓዝ 
ወይ ብዘይ መደብ? 
ፍቱዋት ተማሃሮ፡  ንሕና ከም ተማሃሮ 
መጠን ኩሉ ምንቅስቓስና መደብ 
ሰሪዕና ንዘለና ግዜ ብግቡእ ከነመሓድሮ 
ይግብኣና። ብዘይ መደብ እንተተጓዒዝና 
ክንዕወት ዝከኣል ኣይኮነን።
እምበኣር ንሎሚ ናይ ሓንቲ ኣብነታዊት 
ተማሃሪት መደብ ከም ኣብነት ክንርኢ 
ኢና። ዘውጻእኩምዎ መደብ ምስ ናይዛ 
ተማሃሪት ኣረኣእይዎ።
ተማሃሪት ሩት ተወልደመድህን ትበሃል። 
ኣብ ቤት ትምህርቲ ፍረ ሰላም ተማሃሪት 
4ይ ክፍሊ  እያ። ኣብ ዝሓለፈ ዓመተ 
ትምህርቲ ካብቶም ዕዉት ተማሃሮ ነይራ። 
ኣብ ምጅማር ሓድሽ ዓመተ ትምህርቲ 
ድሮ መደባ ሰሪዓ  በቲ ዘውጽኣቶ መደብ 
ክትምራሕ ጀሚራ ኣላ። 
ሩት፡ ናይ ድሕሪ ቀትሪ ተማሃሪ ኮይና፡ 
ናይዚ ዓመት መደባ እዚ ዝስዕብ እዩ፡ 
(ሰንጠረዥ ርኣዩ)።
ፍትዋት ተማሃሮ ናይ ተማሃሪት ሩት 
መደብ ከምዚ ዝተዓዘብኩሞ እዩ። እዚ 
ዝተዓዘብኩሞ መደብ ንዓዓ ከስርሓ 
ዝኽእል ባዕላ ዘውጽዓቶ መደብ እዩ። 
ናታ መደብ ስለዝኾነ ኣብ ምትግባሩ ዝኾነ 
ሽገር የብላን።
ስለዚ፡ ንስኹም’ከ ከምዚ ናይ ሩት መደብ 
ኣውጺእኩምዶ? ብመደብ’ከ ክትምርሑ ጀሚርኩምዶ? 
ኣብ ኩሉ ህይወትኩም 
ዕዉታት ንኽትኮኑ ካብ ንእስነትኩም 
ብመደብ ምምራሕ ክትላመዱ ኣለኹም። 
መደብ ምውጻእ ሓድሽ እንተኮይንኩም 
ምስ መማህርትኩም፡ ወለድኩም፡ ዓበይቲ 
ጐረባብትኹም ወይ መምህራንኩም ክትዘራረቡ ትኽእሉ ኢኹም። መደብ 
ድሕሪ ምውጻእኩም በቲ ዘውጻእኩሞ 
መደብ ክትምርሑ ጻዕሪ ከድልየኩም እዩ።
መደብ ከተውጽኡ እንከለኹም ዝተጋነነ 
ክኸውን የብሉን። እተውጽእዎ መደብ 
ንዓኹም እምበር ንኻልእ ሰብ ሰለዘይኮነ፡ 
ከስርሓኩም ዝኽእል መደብ ኣዳልዉ። 
መደብ ናይ ካልኦት ንዓኹም 
ከስርሓኩም ኣይክእልን ይኽእል 
ይኸውን፡ ናትኩም መደብ ድማ ንኻልእ 
ከየስርሕ ይኽእል እዩ። ስለዚ መደብ ኣብ 
ምውጻእ ጥንቑቓት ክንከውን ይግበኣና። 
ንዘውጽኣናዮ መደብ ድማ ክንስዕቦ 
ኣለና።
ሰናይ ናይ ትምህርቲ ግዜ ይገበረልኩም።
 
*
ስዉር ህያብ ሜሮን፡ ነዛ ዕለት ካብ ነዊሕ ዝተጸበያ እያ 
ነይራ። ኣብ ስራሕ እትው ኢሉ፡ “ሄዋን 
ከመይ ሓዲርኪ? ተዳሊኺ ዲኺ ክንብገስ 
በላ፡” ካብ ጽፍሪ እግራ ክሳብ ጸጒሪ ርእሳ 
ኣድቂቑ እናጠመተ። ‘ኣቤት ጽባቐ!’ ድማ 
በለ ብውሽጡ።
ሄዋን፡ ኣብዚ ስራሕ ካብ ትጅምር ክልተ 
ወርሒ ገይራ’ኳ እንተ ነበረት። ኣብ ልቢ 
ሜሮን፡ ካብ’ታ ስራሕ ዝጀመረላ ዕለት 
ኣትሒዛ፡ ቦታ ክትረክብን ጽቡቕ ምሕዝነት 
ክትምስርትን ኣይተጸገመትን። እቲ ብድሮ 
ዝበላ፡ ‘ጽባሕ ኣብ ሓደ ባህ ዘብል 
ትርኢት ዘለዎ ቦታ ከዛውረኪ እየ’ ዝበል፡ 
ውጽኢት ናይቲ ዘለዎም ጽቡቕ ዝምድና 
ምዃኑ ኣይሰሓተቶን። “እወ፡ ተዳልየ እየ። 
ተጻዊትካለይ እንዲኻ ከኣ፡ ኣብ ክንዲ ሎሚ 
ስቕ ኢልካ ሻሂ ንስተ ትብለኒ። ትማሊ 
ነጊርካ ድቃስ ዘይብለይ ኣሕዲርካኒ። 
ዓባየይ፡ እንታይ ትብል ነይራ መስለካ፡ 
‘ድቃስ ዘይህብ ነጊሮም፡ ድቅስ ይሓድሩ።”
ሜሮን፡ ክምስ ድሕሪ ምባል፡ እቶም 
ብርእሰ-ተኣማንነት ተውጽኦም ቃላት 
ንጽባቒኣ መሊሶም ኣድሚቖም ከም 
ፍሪኣ ዝኣኸለት ወይኒ፡ ተኽሊ ሰውነታ 
ሃዋ ሃዋ ፈጠረሉ። “መቸም፡ እዛ መዓር 
ዝተለኣኽየት መልሓስኪ ገይርኪ እንዲኺ 
ስርሐይ ኣረስዒክኒ።”
“ደሓን ወደይ። ብሰንክኻ ካብ ጻዕራም 
ሰራሕተኛ፡ ናብ ተዛራቢት ሰራሕተኛ 
ቀይርካንስ - ትዛረብ ከኣ ኣለኻ።”
“መዓረይ፡ ‘ሓባል በልያ ከይትቕድመኪ’ 
ደኣ ገይርክዮ እምበር፡ ዘረባስ ናይ ቀደምኪ 
እዩ። ኣብዚ ስራሕ ከም ጋሻ’ኳ ዘይኣተኺ። 
ዋና ኴንኪ ከተውጽእና እንታይ’ዶ ተሪፉኪ 
ኣሎ እዩ። እዞም ሰራሕተኛታት እኮ 
ብጩቕ ኢሎም ኣይዛረብዂን እዮም።”
ስሓቕ፡ “ናቶም እንተ ኴንካ ብስራሕ 
ጥራይ ስለዝዛረቦም እየ። ናትካ ግን፡ ካልእ 
እዩ።”
-ኣንቲ፡ ገለ ክትዛረቢ ኢኺ ንስኺ። 
እንታይ’ዩ ንሱ?
“ኣነ ናጻ ሰብ እየ። ደሓር፡ ብባህረይ 
ሕውስቲ እየ። ስሓቢ ጽባቐ ከኣ ኣሎኒ፡” 
ብምባል ክምስ በለት።
ስሓቕ፡ “ኣደይ ፍቓዱ፡ ነብስኽን እባ 
ክሳብ ክንድኡ ኣይትንኣዳ።”
-ሜሮን ሓወይ። ሓቂ እየ ተዛሪበ።
“ሌፎ፡ ንስኺ ዘረባ እንተ ጀሚርኪ መዓስ 
ትውድኢ። ኣተሓሕዝዮም እሞ እዞም 
ሰራሕተኛታት ንኺድ፡” ብምባል ቀዲምዋ 
ተበገሰ።
ሜሮን፡ ኣብ ባር ድርፎ ምስ በጽሐ ልጓም 
ማኪና ብምሓዝ፡ መሪሕዋ ካብ ማኪና 
ብምውራድ - ጋቢና ከፊቱ ከም ንግስቲ 
ብየማናይ ኢዳ ብምሓዝ ኣውረዳ።
ሄዋን፡ ብተግባራት ሜሮን ልባ ፍስህ 
በለ፡ ኲርዕዓት ድማ ተሰምዓ። ኣብዚ ቦታ 
ንፈለማ እዋን እያ ትመጽእ ነይራ። ኣብ 
ገጻ ምግራምን ናይ ሓጐስ ስምዒትን 
ይንበብ ነበረ።
“ሽኮሪና፡ ከመይ ረኺብክዮ እዚ ቦታ? 
ብምባል - ቀው ኢሉ ጠመታ መልሳ 
ንምስማዕ።
“ኣብ ብጐቦታት ዝተኸበበ ዓዲ እየ 
ተወሊደ ዓብየ። እንተዀነ፡ ከምዚ ቦታ 
ርእየ ኣይፈልጥን እየ። ክንደይ ይጽብቕ 
እዩ። ትርእዮ’ዶ ኣለኻ እዚ ግመ፡ 
ኣብ ልዕሊ እቲ ጎቦ ይስዕስዕ ኣሎ፡” 
ብምባል ኢዳ ኣመልከተት።
-ጥራይ ዓቕሊ ግበሪ እምበር፡ ብዙሕ 
ክትርእዪ ኢኺ።
ስሓቕ፡ “ንዘይትገብሮ ስቕ ኢልካ 
ኣይተህርፈኒ።”
ሎሚ፡ ኣብዚ ደስ ዝብልን ሓንጐልካ 
ዘሐድስን ቦታ ዘምጻዂኺ። ከም መሳርሕቲ 
ዘይኰነ፡ ካብኡ ውጽእ ኢልና ብዛዕባ ሓደ 
ኣገዳሲ ጒዳይ ክነዕልል ስለዝደለዂ እየ።
እሞ ኣነ ደኣ፡ ንኣገዳሲ ጒዳይካ ክሰምዕ 
እበቅዕ’ዶ ይኸውን?
ትበቕዒ ጥራይ ዘይኰነ፡ ፈረቓን ከማን 
ኣለዎ።
በጃኻ ኣይተብዝሓለይ! ብሓጐስ ፌንቲ 
ከይከደካ።
ብዝዀነ፡ ደፊርካ ኣይትበልኒ።
ከመይ ማለት?
ኣነ፡ ኣብዛ ስራሕ ካብ ዝመጻእክላ ዕለት 
ኣትሒዘ፡ ኣብ ልበይ ቦታ ክትረኽቢ ግዜ 
ኣይወሰድክለይን። እዘን ኣብ ስራሕ ምሳና 
ዝገበርክየን ክልተ ወርሒ፡ ብዘይካ ብኣኺ 
ብኻልእ ክሓስብ ኣይከኣልኩን። ክገርመኪ! 
እዛ ትካል ኣሕሚማትኒ እያ ነይራ። ብሰንኪ 
እዛ ስራሕ ምስ ዝፈትዋ ኣብፍቃሪተይ 
ተባቲኸ፡ ምስ ስድራይ ተፋሓፊሐ - ሄዋን 
ምጽእ ምስ በልኪ ግን፡ ኩሉ መመስርዑ 
ሒዙ። ኣብ ህይወተይ ቅሳነት ተሰሚዑኒ። 
ገዛእ-ርእሰይ ኣልየ። ፍቕሪ ስድራይ 
መሊሰ። ስለ’ዚ፡ ደፊርካ ኣይትበልኒ፡ ንቊምነገር ደልየኪ ኣለኹ።
ሜሮን ሓወይ። ኣነ ደኣ፡ ሓፍትኻ 
እንድየ። ደሓር ከኣ፡ ረሲዕካዮ ኣለኻ መስለኒ 
ሰራሕተኛ ናትካ እኮ እየ። ኣብ’ዛ ኣስመራ 
ሽኮር ካባይ ዝበልጻን ዝጽብቓን ስኢንካስ 
ናብ ሰራሕተኛኻ።
ሓቅኺ ኢኺ ሃዊኸኪ ክኸውን እኽእል 
እየ። እንተዀነ ግን፡ ኣነ ምስ ገዛእ-ርእሰይ 
ጥራይ ዘይኰነ፡ ምስ ወለደይ ከይተረፈ 
ብዛዕባኺ ተዘራሪበ እየ። ዝረኸብክዎ 
መልሲ ድማ፡ ከምቲ ልበይ ዝብህጎ ኮይኑ። 
ስለ’ዚ፡ ናትኪ መልሲ ጥራይ እየ ዝጽበ 
ዘለኹ’ምበር፡ ምስ ስድራ-ቤተይ ፍቓድኪ 
ከይሓተትና ድሮ ንመርዓ ዝኸውን ነገር 
ወዲእናዮ ኢና - ኩሉ ተዳልዪ እዩ። ካልእ 
ድማ፡ ሰራሕተኛይ ስለዝኾንኪ ኣትሒተ 
ክርእየኪ ኣይትጸበዪ፡ ኩሉ ነናቱ መስርዕን 
ክብርን ኣለዎ።
ስሓቕ፡ “እዋእ! ምሳይ ከይተዛራረብካስ 
ምስ ስድራ ወዲእካ?”
“እወ!” ብምባል ብቕድሚኣ ደው ኢሉ፡ 
ካብ ጃኬቱ ናይ ወርቂ ቀለቤት ብምውጻእ፡ 
ኣብ ቅድሚኣ ተንበርኪኹ፡ “ፍቓድኪ ድዩ 
ክትምርዓውኒ ዝያዳይ” በለ - ጸጋማይ ኢዳ 
ሒዙ ብምስዓም።
ኣንታ፡ በጃኻ ተንስእ ኣይተሕፍረኒ!
ብቕኑዕ ልበይ ይዛረበኪ ስለዘለኹ፡ 
ዝሐፍር የብልናን። ሕራይ ከይበልክኒ ከኣ፡ 
ኣይትንስእን እየ።
ኣነ፡ ኣይጸልኣካን እየ። እንተዀነ፡ ኩሉ 
ነገር ሃንደበት ስለዝዀነኒ - ሕውስውስ 
ኢሉኒ ኣሎ።
ሳርፕራይዝ እዩ። ካብዚ ትኽ ኢልና ናብ 
ሓደ መዘናግዒ ክወስደኪ እየ፣ ድሕሪኡ 
ንገዛ ኢና። ስድራ ምሳሕ ክጽበዪና እዮም።
ኣንታ፡ ክንደይ ትህወኽ ኢኻ!
ፈጣሪ ዝሃበኒ ህያበይ ኢኺ። ብዕላማ እዩ 
ፈጣሪ ንዓኺ ልኡኹለይ። ከም ውጽኢቱ 
ድማ፡ ህይወተይ ክሰርዕ ሓጊዝክኒ ኣሎኺ።
በቃ! ተንስእ በል፡  ተቐቢለካ ኣለኹ።
ክልቲኦም ሓደስቲ ፍቑራት፡ ኣብ 
መዛናግዒ ማእከል ላጌቶ ኮይኖም፡ ኣብ 
ፓርኪን ማክያቶ እናሰተዪ ተራእዩ።
ኖሆም፡ “ዝያዳ ኩለን፡ እዛ ዕለት 
ንኽትመጽእ ብሃንቀውታ እየ ዝጽበ ነይረ። 
ፍቕርኺ ኣዕቢዱኒ እዩ። ኣብ መወዳእትኡ 
ናተይ ክትኮኒ ምውሳንኪ ከኣ፡ ልዕሊ መጠን 
እዩ ዘሎ ሓጎሰይ።”
ኣነ’ውን፡ ናተይ ምዃንካ ሕጒስቲ እየ።
ኪኖ ሓጎስኪ ከኣ፡ ንግስቲ ክገብረኪ እየ። 
ሓደ ቡቲክ ሓደ እንዳ ወርቂ ብስምኪ 
ክኸፍተልኪ እየ። ስለዚ፡ ምስ ናይ ሕጸ 
ካትምኪ፡ ናይዘን ክልተ ትካላት መፍትሕ 
ክትርከቢ ኢኺ። ዓለም ዘዛርብ መርዓ 
ድማ፡ ክገብረልኪ እየ።
“ኣይኣምንን እየ!” ብምባል ብኣግርሞት 
ብክልተ ኢዳ ኣፋ ከደነት።
“ይግበኣኪ እዩ። እዚ ዝመስል ጽባቐ 
ናተይ ክኸውን ካብ ኣፍቀድክለይ ደኣ፡ 
እዚ ህያብ’ዚ እኳ ክውሕደኪ፡” ብምባል  
የማናይ ኢዱ ሰዲዱ ኣጻብዕቲ ኢዳ ሓዘ።
“የቐንየለይ፡” ብምባል ክምስ በለት።
ክምስትኣ መላእ ኣካሉ ተዘዝ ኣበሎ። 
እዚ ክብሎ ዘይከኣለ ሓጎስ ድማ ወረሮ። 
“ልበይን ቀልበይን ከማኺ ገይራ ዝወሰደት 
ሄዋን የላን።”
ኣነ’ውን፡ እቲ ግዜ ከምቲ ዝሓሰብክዎ 
ኣይኮነለይን’ምበር፡ ምሳኻ ምልላየይ ኣዝየ’የ 
ዝፈትዎ ነይረ። እንተኾነ፡ ከምቲ ልብታትና 
ዘድምጽኦ ዝምድናና ኣይቀጸለን።
እወ፡ ኣነ’ውን ንሳ እያ ትገርመኒ ነይራ። 
እኹል ግዜ ከኣ ክትህብኒ ኣይከኣልክን።
ርእሳ ብምድናን፡ “ሓቅኻ፡ ንሱ ሕሉፍ 
ስለዝኾነ ዝገብረልና የብሉን።”
ኣነ፡ ቀሊል ሰብ ከይመስለኪ። ቅድሚ 
ሕጂ፡ ካባይ ምስ ርሓቕኺ ዘጒሃየኒ እንተ 
ነይሩ፡ ኣብ እንዳ ፎርኖ እንዳ ለወሰት ድያ 
ክትነብር መሪጻ እየ ዝብል ነይረ።
“ኣነ’ኳ፡ ካባኻ ንላዕሊ ኣብሊጸ ኣይርእዮን 
እየ ንሜሮን። ንሱ እዩ ዝቐርበኒ ነይሩ። 
ኣብ መወዳእትኡ ግን፡ ኣነ ንዓኻ መሪጸ፡
” ብምባል - ነቲ ሕሉፍ ዛንታ ምሕዝነቶም 
ክዝከር ትደልዮ ኣይነበረትን። ምኽንያቱ፡ 
ንናሆም ከመይ ገይራ ኮለል ከም ዘበለቶ 
ኣጸቢቓ ስለ እትፈልጥ።
ሜሮን፡ ነታ ኣብ እንግድዓኡ ተተርኢሳ 
ብፍቕሩን በቶም ንመጀመርታ እዋን 
እትርእዮም ዝነበረት ማረኽቲ ኣጻድፍ 
ድርፎን ተመሲጣ ዝነበረት ኣፍቃሪቱ፡ 
“ዝያዳይ፡ ጸሓይ ብርትዕ ኢላ ኣላ። ኣብ 
ሓደ ቦታ ክወስደኪ እሞ፡ ክንዘ ናጋዕ” እናበለ 
ሕቑፍ ኣቢሉ ካብቲ ኮፍ ኢላቶ ዝነበረት 
ኣተንስኣ።
እወ፡ ጸሓይሲ መሪራ ኣላ። እንተዀነ፡ 
እዚ ቦታ ኣዝዩ መሳጢ እዩ። ዋውውው! 
ብጣዕሚ ተሓጒሰ ኣለኹ።
ዕላለይ ድዩ መሲጡኪ፡ ዋላስ እዚ ቦታ 
እዩ?
ስሓቕ፡ “ግናይ፡ ንስኻ ደኣ ተጸልለኒ 
እንዲኻ ዘለኻ። ኣነ እንዳ ፎርኖ ክሰርሕ 
ዝመጻእኩ፡ ንስኻ ግን፡ ካልእ ህይወት 
ተርእየኒ ኣለኻ። ስድራይን ኣሕዋተይን 
ኣይርኣዪኒ።”
ኣነ ጽቡቕ ህይወት ክንመርሕ እየ ብሂገ። 
ኣቐዲመ ነጊረኪ እየ ኣዝየ 
ዝፈትዋ ኣፍቃሪት ነይራትኒ። እንተዀነ፡ 
ንስኺ ናብዚ ትካል ምስ መጻእኪ ንኽርስዓ 
ግዜ ኣይወሰደለይን። ምኽንያቱ፡ መልክዕኪ፡ 
ጠባይኪ፡ ስራሕኪ ኮታስ ኩሉ ነገርኪ ንዓይ 
ምልእቲ ኴንኪ እየ ረኺበኪ። ምሳኺ ካብ 
ዝላለ’የ፡ ኣብ ፍቕሪ ዓይኒ ኣንቊሐ። ፍቕሪ 
እንታይ ምዃኑ ክስወጠኒ ዝጀመረ። ኣባኺ 
ድማ፡ ምሒር ተምሳጥ ገይረ። ኩሉ ነገርኪ፡ 
ኣዛራርባኺ ብደቂቕ ክከታተሎ ጀሚረ። 
ናይ ብሓቂ ድማ፡ ብኢድክን ብእግርኽን 
ናብዛ ስራሕ ምምጻእኪ፡ ፈጣሪ ንዓይ ዝሃበኒ 
ህያብ ኴንኪ ስለዝተሰማዕክኒ ሕሉፍ 
ህይወተይ ሕኽኽ ኣቢለ እየ ቀሪበኪ።
ዕዋላ። ንዓይ ሕጂ ስቕ ኢልካ 
ኣይትሸርሽረኒ። ግዜ ከማን ዘይሃብካንስ!
ጋቢና ከፊቱ ኣብ ማኪና ኣስቀላ። 
ንሱ’ውን ተሰቒሉ ኳድሮ ማኪና እናወልዐ፡ 
“ልበይ ሂበኪ እየ። ዓለመይ ምሳኺ እያ 
ዘላ። ምቁር ፍቕርኺ ኣብ ዑደት ደመይ 
ይውሕዝ ኣሎ። ስለዚ፡ ብምሉእ ልብኺ 
ቅረብኒ።”
ኣንታ! ፍቕሪ ኣይትፈልጥን እያ ኢልካ 
ኣይትላገጸለይ። ሓፍትኻዶ ኣይኰንኩን?
ድላይኪ በሊ። ኣነ ስለዘፍቀርኩኺ ግን፡ 
ዕጅብ ኣይብለንን እዩ። ደሓር፡ ኣነ ክሃስየኪ 
ኣይክእልን እየ። ኣፍቂረኪ እየ።
“ግናይ፡ ሕጂ ኮሪኻ ማለት ድዩ?” 
ብምባል ጸጋማይ ኢዳ ኣብ ሰለፉ ጠፍ 
ኣበለቶ - ይጻወት እየ ዘለዂ ብዘስምዕ 
ቃና። ምቅርቲ ፍጥረት። ንስኺዶ ተዀርዪ 
ኢኺ። ዘኾርያስ ገገዝአን ኣለዋ። ኣነ ናተይ እየ ዝገብር።
እምበኣር ክትቀንኢ ጀሚርኪ። ዘቕንእ’ኳ የብለይን። ኣብ ልበይ ዘይነበረ 
ናይ ፍቕሪ ሕቶ ሓቲትካ፡ ናብ ካልእ 
ጒዕዞ ኣንፈተይ ከም ዘብል ካብ ገበርካኒ 
ግን፡ ብዘይካ ናተይ ናይ ካልእ ክትከውን 
ኣይደልየካን’የ።
ኦኦኦኦኦ! እምበኣር ጀሚርክን 
ምቊጽጻር። ሓቀይ፡ ከምዚ ናይ ስራሕና 
ባኒ ብደቂቕ ተኸታቲልኪ’ዶ ከተሕልፍኒ 
ጀሚርኪ።
እንተ ሓሰብካዮ’ከ! ናብ ባህግኻ 
እናጠወኻንስ ኣነ ከኣ፡ ስቕ ኢለ ከም 
ድላይካ ክትኸውን ከፍቅደልካ።
ኣይበልኩን መዓረይ።
እምበር’ከ!
“ኣነ! ብሕግን ብወግዕን’የ ናተይ 
ክገብረኪ። ስለዚ፡ ዘስክፍ የብልክን፡” 
ብምባል - ብየማናይ ኢዱ ጸጒሪ ርእሳ 
ዳህሰሰ።
ናሆም፡ ዓይኒ ዓይኒ ሲልቫና እናጠመተ፡ 
“ኣብ ልዕሌኺ ዘለኒ ፍቕሪ እንተ ዝዕቀን፡ 
ካብ ማይ ቀይሕ ባሕሪ ምበዝሐ።”
ሲልቫና፡ “እዋእ!” ብምባል ካር ካር ኢላ 
ሰሓቐት። ኣብ ሞንጎ ግን፡ ንስሓቓ ዝኾልፍ 
ትርኢት ተዓዘበት። ደጊማ ድማ፡ ‘እዋእ!’ 
በለት ብውሽጣ ዓይና ኣፍጢጣ።
-ደሓን ዲኺ ደኣ፡ እዋእ ኢልኪ? 
“ደሓን!” በለት። ኣተኲርኣ ካብቶም 
ናብ ላጌቶ ዝኣትው ዝነበሩ ወድን ጓልን 
ከይፈለየት።
ንሜሮን ስለዘለለዮ እቲ ምስጢር 
ተረዲእዎ። “ፍቕረይ፡ ‘ዘፋነኻዮ ጋሻ 
ኣይመለስካ’ ይብሉ ኣቦታትና። እንታይ 
ደኣ፡ ምስ ጓል ስለዝረኣኽዮ ኣቕኒኡኪ 
ድዩ? በቲ ሓደ ወገን ከኣ፡ እንቋዕ 
ብዓይንኺ ረኣኽዮ ዘዋር ምዃኑ። ኣምላኽ 
ኣድሒኑኪ ኣሎ ካብ’ዚሰብ’ዚ - ዘገላገለኪ፡
” ብምባል - ካምችኡ ኣመዓራረየ፡ ንዓይ 
ለባም ምርካብኪ ዕድለኛ ኢኺ - ብዘስምዕ 
ቃና።
ኣእምሮኣ  ምስ ሜሮን ከይዱ ነቲ ናሆም 
ዝዛረቦ ዝነበረ ዘረባ ፈጺማ ኣየቕለበትሉን። 
የማናይ ኢዱ ሰዲዱ ብመንከሳ ብምሓዝ፡ 
ኣንፈታ ናብኡ ጠወያ። “ኣፋኒኽዮም 
እኮ።”
“እዚ ብዓለገ! እከይ ተግባሩ እንድዩ 
ተራእዪኒ። ሕጂ ኸኣ ነዚኣ፡ ከምዚ 
ክገብረልኪ እየ፡ ክምርዓወኪ እየ እናበለ 
እኳ’ዩ ከታልላ። ጋሻ እያ ከኣ ትመስል እዛ 
ጓል።
-ንኣጋይሽ’ምበር፡ ንኸምዚ ከማኺ ለባም 
ደኣ፡ ከመይ ገይሩ ከታልል።
-እሞ፡ ጓል እንዳ ኣታለለ ስቕ ኢለ 
ክርእዮ፡ ሕልናይ ዝገብረለይ ኣይኮነን።
-እዋእ! እንታይ ኢኺ ትብሊ ዘለኺ? 
ኣበሃህላኺ ኣይተረድኣንን ዘሎ።
-ከይደ ከዋርዶ እየ።
“ንዒ’ባ ኣይትተሃወኺ። ደሓር ከኣ፡ ምስ 
ዘይመዛርብትኻ ምዝራብ ጽቡቕ ኣይኮነን፡” 
ብምባል ብምናታ ሓዛ።
“ሓፍቲ የብልካን ድዩ?” ንምባል - 
ኣመኽንያ ምስ ሜሮን ንኽትዛረብ ዕድል 
ክህባ ሓውሲ ኩርይ ኢላ ተዛረበት።
-ሲልቫና ሽኮር፡ እንታይ መሲሉኪ. . .።
ዘረባኡ ኲልፍ ኣቢላ፡ “ዝመስለኒ የብሉን። 
ብዓለገ ሰብ! ክዋረድ ጥራይ እዩ ዘለዎ፡” 
እናበለት - ኢዳ ሰዲዳ ጋቢና ብምኽፋት፡ 
ካብ ማኪና ወረደት። ትኽ ኢላ ድማ፡ 
ናብቲ ኣዳራሽ ናይ ላጌቶ ኣተወት። የማነ 
ጸጋማ ቊሊሕሊሕ ድሕሪ ምባል፡ ናብቶም 
ኣብ ሓደ ኲርናዕ ዝነበሩ ክልተ ፍቑራት 
ብናህሪ ተወተፈት። እቶም ፍቑራት 
ብኣግርሞት ክጥምትዋን ናሆም ብድሕሪኣ 
መጺኡ ብምናታ ክሕዛን ሓደ ኾነ።
                   
*
ጆሜ/ደጀን ተኽለ
 
ስፖርት
ዙር ዞባ ማእከል-2022 ኣብ ወሳኒ መድረኽ!
ብሰንበት 9 ጥቅምቲ ኣብ ጎደና 
ኣፍዓበት ከባቢ እንዳማርያም ዝፈለመ 
ዙር ዞባ ማእከል፡ ትማሊ’ውን ኣብ 
መስመር ኣስመራ-ሓምላይ ደሴት-
ሕምብርቲ-ኣስመራ-ነፋሲት- ቤት 
ገርግሽ ሓሙሻይ መድረኹ ከም 
ዘሰላሰለ፡ ህዝባዊ ርክባት ፈድረሽን 
ቅድድም ብሽክለታ ዞባ ማእከል 
ሓቢሩ። ተቐዳደምቲ ቀዳማይ ዲቪዥን 
ኣብዚ መድረኽ 161 ኪሎ-ሜተር 
ርሕቀት’ዮም ሸፊኖም። 
ተቐዳዳማይ ክለብ ኤሪቴል ያፌት 
ምሉጌታ፡ ናይ ግዜ ብጫ ናይ ክብሪ 
ማልያ ለቢሱ ናብዚ ውድድር ክኣቱ 
ከሎ፡ ተቐዳዳማይ ክለብ ደንደን ናሆም 
መኮነን ከኣ፡ ቀጠልያ ናይ ነጥቢ ማልያ 
ኣብ ዝባኑ ወድዩ እዩ ጸወታኡ ኣሰላሲሉ። 
ብዘይካ’ዚ ሃገር ዓንደማርያም 
ናይ ክለብ ኤሪቴል፡ ማልያ ኣንበሳ 
ዓቐብ ሒዙ ነይሩ። 57 ተቐዳደምቲ 
ልክዕ ሰዓት 8፡30 ነቲ ዝተሰለዓሎም 
ርሕቐት ንምሽፋን ተበጊሶም። ሓደ 
ሓደ ብሽክለታ ዘበላሸዉ ተቐዳደምቲ 
ገዲፍካ፡ ዓባይ ጉጅለ ብሓባር’ያ ናብ 
መጥወዩ ሓምላይ ደሴት በጺሓ። 
ዓባይ ጉጅለ ኣብ ምምላስ፡ ኣብ 
ከባቢ መቓብር ሓርበኛታት ከተማ 
ድባርዋ ንዝተኻየደት ናይ’ቲ መድረኽ 
ቀዳመይቲ ናይ ነጥብን ናይ ግዜን 
ቅጽበታዊ ውድድር ተጠርኒፋ እያ 
ኣካይዳታ። ተቐዳዳማይ ክለብ ኤሪ 
ቴል ዩኤል ሃብተኣብ ቀዳማይ ኮይኑ 
ብምዕዋት፡ 3 ነጥቢን 3 ካልኢትን 
ክወስድ ከሎ፡ ብውልቂ ዝቀዳደም 
ሜሮን ተሸሞን ተቐዳዳማይ ክለብ 
ደንደን ናሆም መኮነንን፡ ብተኸታታሊ 
2ን 1ን ነጥቢ ከሲቦም። 
ዓባይ ጉጅለ ነዊሕ ርሕቐት ይጽበያ 
ከም ዘሎ ዘስተውዓለት እንክትመስል፡ 
ድሕሪ’ዛ ቅጽበታዊ ውድድር እግሪ 
ዓቐብ መንጉዳ ብሓባር’ያ በጺሓ። 
ኣብዚ ዓቐብ ናይ ዝተፈላለያ ጋንታታት 
ተቐዳደምቲ ናይ ምሙላቕ ፈተነታት 
ኣካይዶም እኳ እንተነበሩ፡ ክሰልጦም 
ኣይከኣለን። በዚ ኸኣ ዓባይ ጉጅለ 
ብሓባር ተጠርኒፋ፡ ኣንፈታ ናብ 
ሕምብርቲ ገጻ ኣምረሐት። ኣብዚ 
ብርቱዕ ንፋስ ዝነበሮ ጉዕዞ፡ ተቐዳዳማይ 
ሰምበል ሳሙኤል ምስግናን ብውልቁ 
ዝቀዳደም ሄኖስ ገብረዝግኣብሄርን 
ካብ ዓባይ ጉጅለ ብምህዳም ናህሪ 
ፈጠሩ። እዞም ክልተ ተቐዳደምቲ 
ኣብ ሕምብርቲ ክጥወዩ ከለዉ፡ ምስ 
ዓባይ ጉጅለ ናይ ኣስታት 25 ካልኢት 
ፍልልይ ኣንጺፎም ነበሩ። ይኹን’ምበር 
ጉዕዞኦም ካብ ከባቢ እባርዳእ ዝሓልፍ 
ኣይነበረን። 
ዓባይ ጉጅለ፡ ነቲ ኣብ ብሎኮ ጎዳይፍ 
ተዳልዩ ዝነበረ ካልኣይ ናይ ነጥብን ናይ 
ግዜን ቅጽበታዊ ውድድር ክዕወተሉ 
ኣየፍቀደትን። ከም ውጽኢቱ ከኣ 
ተጎራሪሖም ዝነበሩ ተቐድደምቲ 
ብሓባር’ዮም ኣብ ከባቢ ብሎኮ ጎዳይፍ 
ቅጽበታዊ ውድድር ኣካይዶም። ኣብዚ 
ናይ ሎሚ ዓመት ዙር ዞባ ማእከል፡ 
ፍሉይ ብቕዓት ብምንጽብራቕ ነቲ 
ውድድር መቐረት ሂብዎ ዘሎ 
ምኩር ተቐዳዳማይ ሜሮን ተሾመ፡ 
ቀዲሙ መዛዘሚ መስመር ብምርጋጽ፡ 
3 ነጥብን 3 ካልኢትን ክወስድ ከሎ፡ 
ተቐዳዳማይ ክለብ ኤሪቴል 
ዩኤል ሃብተኣብን ናይ ክለብ 
ደንደን ዳኒኤል ይሕደጎን 
ከኣ፡ ብተኸታታሊ 2ን 1ን 
ነጥብን ግዜን ከሲቦም። 
ሕጂ’ውን ዓባይ ጉጅለ 
ከይተፈላለየት እያ ብመንገዲ 
መናሃርያን ፎሮቢያን ኣቢላ 
ብሎኮ ባጽዕ በጺሓ። ኣብዚ 
ሓያል ቁልቁል እምበኣር፡ 
ዓባይ ጉጅለ ክትመቓቐል 
ግምት ብዙሓት ተንተንቲ 
ቅድድም ብሽክለታ ነይሩ። 
ከምቲ ትጽቢት ዝተገብረሉ 
ከኣ ብዙሓት ተቐዳደምቲ 
ንድሕሪት ዘልሓጥ ክብሉ 
ከለዉ፡ ዓባይ ጉጅለ ከኣ ኣብ 
ክልተ ጉጅለታት ተኸፍለት። 
ኣብዚ እዋን ኣብታ ካልኣይቲ 
ጉጅለ ዝነበረን ማልያ ኣንበሳ ዓቐብ 
ወድዩ ናብዚ ሓሙሻይ መድረኽ 
ዝኣተወን - ተቐዳዳማይ ክለብ ኤሪቴል 
ሃገር ዓንደማርያም፡ ብሽክለታ ኣበላሽዩ 
ካብ መወዳድርቱ ምሕድግ በለ። ኣንበሳ 
ዓቐብ ዙር ዞባ ምእከል 2022 ንምዃን 
ዝካይድ ቅልስ፡ ኣብዚ ናይ ትማሊ 
መድረኽ ይዛዘም ብምንባሩ ኸኣ፡ 
ምትራፍ ሃገር ዓንደማርያም ፍሉይ 
ክስተት ኮነ። ብፍላይ ተቐዳደምቲ ክለብ 
ደንደን ዝኾኑ ዓወት ኣማንን ጳውሎስ 
ገብረሚካኤልን፡ ነዚ ዕድል ሕርሕራይ 
ገይሮም ክምዝምዝዎ ፈቲኖም እዮም። 
ነቲ ኩነታት ቀልጢፎም ዝተረድኡ 
ተቐዳደምቲ ክለብ ኤሪቴል ኣሌክሳንደር 
ኢሳቕን ኖቤል ሚካኤልን፡ ብሉጽ 
ስጉምቲ ወሰዱ። ኣሌክሳንደር ኢሳቕ 
ወሪዱ ብሽክለታኡ ንሃገር ክህቦ ከሎ፡ 
ኖቤል ሚካኤል ከኣ ኣብ እግሪ ነፋሲት 
ድሕሪ ምጥዋዮም ዓቐብ ሰይዲቺ 
ኣብ ምድያብ ሓገዞ። ኣብ 2021 ኣብ 
ሻምፕዮን ቅድድም ብሽክለታ ኤርትራ 
ሻውዓይ ተርታ ሒዙ ውድድሩ 
ዝወደአ ሃገር ዓንደማርያም፡ ዋላ’ኳ 
ኣብ ዓቐብ ሰይድቺ ንቐዳመይቲ 
ጉጅለ እንተተጸንበራ፡ ሓሙሻይ ተርታ 
ብምሓዙ ግን ዝኾነ ነጥቢ ክረክብ 
ኣይከኣለን። ኣብዛ ናይ ዓቐብ ቅጽበታዊ 
ውድድር፡ ናይ ክለብ ኤሪቴል ጴጥሮስ 
መንግስ’ዩ ዕዉት ኮይኑ 5 ነጥቢ ሓፊሱ። 
ኣብዚ ዓመት ኣብ ኣውስትራልያ 
ኣብ ዝተኻየደ ሻምፕዮን ቅድድም 
ብሽክለታ ዓለም፡ ማልያ ሃገራዊት ጋንታ 
ቅድድም ብሽክለታ ኤርትራ ወድዩ 
ዝተወዳደረ ሚልኪያስ ቅዱስ (ንእሽቶ 
ሓው ንመርሃዊ ቅዱስ) ካብ ኣስቤኮ 
ካልኣይ ተርታ ክሕዝ ከሎ፡ ናይ ክለብ 
ኤሪቴል ኣኽሊሉ ኣረፋይነ ከኣ ሳልሳይ 
ደረጃ ሒዙ። ተቐዳደምቲ ክለብ 
ኤሪቴል ጴጥሮስ መንግስን ኣኽሊሉ 
ኣረፋይነን፡ ኣብዛ ናይ ዓቐብ ቅጽበታዊ 
ውድድር ተዳልዩ ንዝነበረ ነጥቢ 
ክሕዝዎ ምኽኣሎም፡ ወዲ ጋንታኦም 
ሃገር ዓንደማርያም ክረብሕ ክኢሉ እዩ። 
ሓይሎም ነዚ ተሪር ዓቐብ ክኸውን 
ዓቂቦምዎ ዝወዓሉ ተቐዳደምቲ ንዓባይ 
ጉጅለ፡ ዕረፍቲ ክህብዎ ኣይከኣሉን። 
ተቐዳዳማይ ክለብ ሰምበል ኣኽሊሉ 
ገብረሂወት ነዛ ጉጅለ ክሓድጋ ሓያል 
ስካቶ ጌሩ’ኳ እንተነበረ፡ ተቐዳደምቲ 
ክለብ ኤሪቴል ክሰድዎ ኣይከኣሉን። 
ነዊሕ ከይከደ እዮም ኣርኪቦሞ። ሓደ 
ካብ ሓያላት ተቐዳደምቲ ክለብ ኤሪ 
ቴል ምዃኑ ዝእመነሉ ጴጥሮስ መንግስ፡ 
ኣብ ከባቢ ዓርበረቡዕ ንዝፈጠሮ ናህሪ 
ግን ዝኾነ ተቐዳዳማይ ዝጻወሮ ኣይነበረን። 
ዝሓለፈ ዓመት ኣብ በልጁም ኣብ 
ዝተኻየደ ሻምፕዮን ቅድድም 
ብሽክለታ ዓለም፡ ኤርትራዊ 
ቢኒያም ግርማይ ተሸላሚ ብሩር 
መዳልያ ክኸውን ከሎ፡ ኣብ 
ጎድኑ ዝነበረ ጴጥሮስ መንግስ 
ተሪፉ ንዝነበረ ዓቐብ ከም ማይ 
ክሰትይ እዩ ተራእዩ። 
ቀላሲት ናይዚ ናይ ሎሚ ዓመት 
ዙር ዞባ ማእከል ኮይና ዘላ ክለብ 
ኤሪቴል፡ ንጴጥሮስ ብምስዳዳ 
ክትቀስን ከላ፡ ተቐዳደምቲ 
ክለብ ደንደን ዝገበረዎ ፈተነ 
ክሰምር ኣይከኣለን። ናይ ነጥቢ 
ቀጠልያ ማልያ ለቢሱ ዝነበረ 
ተቐዳዳማይ ክለብ ደንደን 
ናሆም መኮነን እውን፡ ጴጥሮስ 
ነጥቢ ስለ ዘይነበሮ ኣይሰገአን። 
በዚ ኸኣ ዝሓለፈ ዓመት ኣብ 
ሻምፕዮን ቅድድም ብሽክለታ 
ኤርትራ፡ ሻዱሻይ ተርታ ሒዙ 
ዝነበረ ጴጥሮስ፡ ብዘይ ተቓጻጺ ዕዉት 
ሓሙሻይ መድረኽ ዙር ዞባ ማእከል 
ክኸውን በቕዐ። እዚ ተቐዳዳማይ 
ንዓባይ ጉጅለ ብ15 ካልኢት ፈልዩ’ዩ 
ነዚ ድሙቕ ዓወቱ ኣመዝጊብዎ። 15 
ካልኢት ድሒራ ቅጽበታዊ ውድድር 
ንዘካየደት ዓባይ ጉጅለ፡ ወናኒ ቀጠልያ 
ናይ ነጥቢ ማልያ ናሆም መኮነን 
(ደንደን)’ዩ ስዒርዋ። ኣኽሊሉ ኣረፋይነ 
(ኤሪቴል)፡ ሳሙኤል ተወልደ (ሰምበል)፡ 
ወናኒ ብጫ ናይ ግዜ ማልያ ያፌት 
ምሉጌታ (ኤሪቴል)፡ ኣኽሊሉ ኣተሽም 
(ደንደን)፡ ሜሮን ገዛኢ (ኣስቤኮ)፡ ሃገር 
ዓንደማርያም (ኤሪቴል)ን ሰሚር ብርሃኑ 
(ደቡብ)ን ከኣ ንዝተረፈ ክሳብ ዓስራይ 
ዘሎ ደረጃ ተማቒሎሞ። 
ተቐዳደምቲ ነዚ ነዊሕን ተረርቲ 
ዓቐብ ዝነበሮን መድረኽ፡ ኣብ ሰዓት 
ኣስታት 38 ኪሎ-ሜተር እናተሓንበቡ 
እዮም ወዲኦምዎ። ንኹሉ ነገር ኣብ 
ግምት ብምእታው ከኣ፡ ዝምስገን ናህሪ 
ምዃኑ ብዙሓት ይሰማምዑሉ። 
ክሳብ ሕጂ ተኻይዱ ብዘሎ 
ሓሙሽተ መድረኻት ዙር ዞባ ማእከል፡ 
ተቐዳዳማይ ክለብ ኤሪቴል ያፌት 
ምሉጌታ’ዩ ብ16 ሰዓት፡ 17 ደቒቕን 
21 ካልኢትን ወናኒ ብጫ ማልያ ኮይኑ 
ዘሎ። ደቂ ጋንታኡ ሃገር ዓንደማርያም፡ 
ጴጥሮስ መንግስን ኣኽሊሉ ኣረፋይነን 
ከኣ ኣሰሩ ዝስዕቡ ዘለዉ ቀዳሞት ሰለስተ 
ተቐዳደምቲ እዮም። ኣብ ናይ ነጥቢ 
ሕጂ’ውን ተቐዳዳማይ ክለብ ደንደን 
ናሆም መኮነን ነታ ቐጠልያ ማልያ 
ካብ ዝባኑ ኣየውረዳን ዘሎ። ናሆም 32 
ነጥቢ ከዋህልል ከሎ፡ ዩኤል ሃብተኣብን 
ሜሮን ተሾመን ብተኸታታሊ 28ን 
27ን ነጥቢ ሒዞም ይስዕብዎ ኣለዉ። 
ሃገር ዓንደማርያም ብ20 ነጥቢ  
ድሮ  ሽልማት ኣንበሳ ዓቐብ ዝዓተረ 
ተቐዳዳማይ እዩ። ብጋንታ ኤሪቴል 
ብ48 ሰዓት፡ 53 ደቒቕን፡ 40 ክልኢትን 
መሪሕነት ክትሕዝ ከላ፡ ደንደን ብ1 
ደቒቕን 15 ካልኢትን ኣብ ካልኣይ 
ተርታ ተሰሪዓ ትርከብ። 
ዙር ዞባ ማእከል 2022 ሎሚ ብናይ 
ውልቂ ናይ ግዜ ውድድር ቀጺሉ ከም 
ዝውዕል፡ ካብ ቤት ጽሕፈት ፈድረሽን 
ቅድድም ብሽክለታ ዞባ ማእከል 
ዝረኸብናዮ ሓበሬታ የረድእ። ኣብዚ 
ናይ ግዜ ውድድር ከም ሜሮን ተሾመ፡ 
ጴጥሮስ መንግስን ኣኽሊሉ ኣረፋይነን 
ዝኣመሰሉ ተቐዳደምቲ፡ ዝያዳ ክኸስቡ 
ከም ዝኽእሉ ይግመት። በዚ ኸኣ ብጫ 
ናይ ግዜ ማልያ ኣብ ምውሳድ ኣብ 
ዝግበር ዘሎ ቅልስ፡ ለውጢ ክመጽእ 
ልዑል ተኽእሎ ኣሎ። 
ዕዉት ናይ ትማሊ ሓሙሻይ 
መድረኽ ጴጥሮስ መንግስ፡ ሎሚ 
ዓመት ኣብ ሻምፕዮን ቅድድም 
ብሽክለታ ኤርትራ ኣብ ናይ ትሕቲ 
23 ዓመት፡ ብቢኒያም ግርማይ ጥራይ 
ተበሊጹ ተሸላሚ ብሩር መዳልያ 
ክኸውን ከም ዝኸኣለ ኣይርሳዕን። 
ዝሓለፈ ዓመት ከኣ፡ ናይዚ ክሊ ዕድመ 
ካልኣይ ዝቐልጠፈ ተቐዳዳማይ ክስመ 
ክኢሉ ኔሩ እዩ። ኣኽሊሉ ኣረፋይነ፡ 
ኣብዚ ዓመት ኣብ ሻምፕዮን ቅድድም 
ብሽክለታ ኣፍሪቃ ኣብ ናይ ውልቂ ናይ 
ግዜ ውድድር ተሸላሚ ወርቂ መዳልያ 
ክኸውን ከሎ፡ ኣብ ሻምፕዮን ኤርትራ 
ከኣ ኣብ ናይ ጁኒየር ብተመሳሳሊ 
ቀዳማይ ተርታ ከም ዝሓዘ ይፍለጥ። 
ሜሮን ተሾመ’ውን ኣብ ዝሓለፈ ክልተ 
ዓመታት ኣብ ሻምፕዮን ኤርትራ ኣብ 
ናይ ግዜ ውድድር፡ ምስ ቀዳሞት 10 
ተቐዳደምቲ ኮይኑ ውድድሩ ክፍጽም 
ክኢሉ እዩ። በዚ ኸኣ እዞም ተቐዳደምቲ 
ኣብዚ ናይ ሎሚ ናይ ግዜ ውድድር፡ 
ዝያዳ ክረብሑ ከም ዝኽእሉ ይግለጽ። 
ኣብዚ ናይ ሎሚ ናይ ውልቂ ናይ ግዜ 
ውድድር፡ ተቐዳደምቲ ኣብ ከባቢ ማይ-
ደምነት 18 ኪሎ-ሜተር ርሕቀት እዮም 
ክሽፍኑ።

*
ተስፋልደት መብብራህቱ

ዜና ወጻኢ
ኣውስትራልያ ሓደጋ ዕልቕልቕ ነበርቲ የመዛብል
ኣብ ደቡባዊ ምብራቕ ኣውስትራልያ፡ 
ንኽልተ መዓልታት ብዘይምቁራጽ 
ብዝወቐዐ ዝናብ - ዲጋታትን ሩባታትን 
መሊኦም ናብ የማነ-ጸጋም ክፈስሱ 
ብምጅማሮም፡ ነበርቲ’ቲ ከባቢ ህይወቶም 
ንምድሓን ካብ ኣባይቶም ክወጽኡ ብሰብ-መዚ’ታ 
ሃገር ከምዝተሓበሮም ተገሊጹ።
ኣብ ሰፊሕ ከባቢታት ናይ ክፍለ-ሃገር 
ቪክቶርያ፡ ኒው ሳውዝ ዌልስን ታዝማኒያን 
ንልዕሊ ሓደ ወርሒ ዝናብ ብምዝንዝቡ፡ 
እተን ዞባታት ከቢድ ብድሆ ገጢምወን 
ከምዘሎ ሰበ-ስልጣን እታ ሃገር ወሲኾም 
ሓቢሮም። “እቲ ዝናብ ሰፊሕ ውሕጅ የኸትል ኣሎ። 
ብተወሳኺ፡ ገለ ሩባታት ልዕሊ ዓቐሞም 
መሊኦም ብምህላዎም፡ እቲ ውሕጅ 
እናገደደ ክመጽእ ልዑል ተኽእሎታት
ኣሎ” ክብል ቤት-ጽሕፈት ትንበያ 
ሜትሮሎጂ እታ ሃገር ንኣገልግሎት 
ፈነወ ተለቪዥን ኣውስትራልያ (ኤቢሲ) 
ሓቢሩ። መንግስቲ ክፍለ-ሃገር ቪክቶርያ፡ መወሸቢ 
ሕሙማት ኮቪድ-19 ኮይኖም ከገልግሉ 
ዝጸንሑ ማእከላት፡ ከም ግዝያዊ መዕቆቢ 
ተመዛበልቲ ንኽግልገለሎም ምድላዋቱ 
ከምዘጻፈፈ ገሊጹ ኣሎ።
ብተወሳኺ፡ ካብ መልበርን ንሰሜን ኣብ 
ዝርከባ ከተማታት ሸፓርተንን ሙርቺሰንን፡ 
ኣብ ዝቕጽል መዓልታት ብርቱዕ ዝናብ 
ክወቅዕ ከምዝኽእል ዝጠቕሱ ጸብጻባት 
ሜትሮሎጂ እታ ሃገር፡ ድሮ’ውን ኣብታ 
ክፍለ-ሃገር ዝርከባ ሰለስተ ዓበይቲ ዲጋታት 
መሊአን ክፈስሳ ብምጅማረን ተወሳኺ 
ዕንወት ክወርድ ከምዝኽእል ኣሚቶም። 

*
ማሊ - ነታጒ ህይወት ሓያለ ሰባት ቀዚፉ
ኣብ ማእከላይ ክፋል ማሊ፡ ተሳፈርቲ 
ጽዒና ትጒዓዝ ዝነበረት ኣውቶቡስ 
ነታጒ ብምርጋጻ - ብውሕዱ 11 ሰባት 
ከምዝሞቱን 53 ካልኦት ከምዝቖሰሉን 
ተሓቢሩ።
እቲ ነታጒ፡ ዝሓለፈ ሓሙስ ድሕሪ ቀትሪ 
ኣብ ከባቢ ሞፕቲ ኣብ ዝርከብ ጽርግያ 
ከምዘጋጠመ፡ ምንጪታት ጸጥታ እታ ሃገር 
ገሊጾም።
እቲ ዞባ፡ ዕጡቓት ጉጅለታት ብብዝሒ 
ዝንቀሳቐስሉ ምዃኑ ጸብጻባት የመልክቱ።
ፖሊስ ማሊ ኣቐዲሙ ኣብ ዝዘርግሖ 
ሓበሬታ፡ በቲ ነታጒ 10 ሰባት ከምዝሞቱን 
ካልኦት ብዙሓት ብኸቢድ ከምዝቖሰሉን 
ኣመልኪቱ ነይሩ።
መንግስቲ ማሊ፡ ነቶም ንልዕሊ ዓሰርተ 
ዓመታት ዝኣክል ጠንቂ ሞትን ምምዝባልን 
ብኣሽሓት ዝቑጸሩ ዜጋታቱ ከምዝዀኑ 
ዝገልጾም፡ ኣብ ሰፊሕ ከባቢታት እታ ሃገር 
ዝንቀሳቐሱ ጥሩፋት ዕጡቓት ጉጅለታት 
ኣብ ትሕቲ ቁጽጽር ንምእታው ክቃለስ ምጽንሑ ይግለጽ።
ሚኑስማ ዝተባህለ ልኡኽ ሕቡራት 
ሃገራት ኣብ ማሊ ዘውጽኦ ጸብጻብ፡ ክሳብ 
መወዳእታ ነሓሰ 2022 ኣብ ዝነበረ እዋን፡ 
መብዛሕትኦም ወተሃደራት ዝዀኑ 72 
ሰባት ብነተጒቲ ከምእቐተሉ ሓቢሩ።
ኣብታ ሃገር፡ ኣብ ዝሓለፈ ዓመት 103 
ሰባት ብነተጒቲ ክሞቱ እንከለዉ፡ ካልኦት 
297 ድማ ከምዝቖሰሉ ይግለጽ።

*
ኣመሪካ - ብመጥቃዕቲ ብረት ሓሙሽተ ሰባት ሞይቶም
ኣብ ኣመሪካ ብውልቃዊ ብረት ዝፍጸም 
ገበናት እናበኣሰ ኣብ ዝመጽኣሉ ዘሎ እዋን፡ 
ኣብ ራሊ - ርእሰ-ከተማ ክፍለ-ሃገር ካሮላይና 
ብዝተፈጸመ መጥቃዕቲ ፈኲስ ብረት፡ ካብ 
ስራሕ ወጻኢ ዝነበረ ፖሊስ ዝርከቦም 
ሓሙሽተ ሰባት ከምእተቐትሉ ተሓቢሩ።
ኣብቲ መጥቃዕቲ፡ ካልኦት ክልተ ሰባት 
እውን ብኸቢድ ከምዝቖሰሉ፡ ከንቲባ’ታ 
ከተማ ሜሪ ኣን ባልድዊን ገሊጻ።
ብተወሳኺ፡ ፖሊስ’ታ ከተማ ብዘካየዶ - 
ንገበነኛ ናይ ምሓዝ ስርሒት፡ ነቲ ገበን 
ከምዝፈጸሞ ዝተጠርጠር ውልቀ-ሰብ ኣብ 
ትሕቲ-ቁጽጽር ከምዘእተዎ ተሓቢሩ።
እንተኾነ፡ ነቲ መጥቃዕቲ ኣመልኪቱ ዝወጸ 
ዝርዝራዊ ሓበሬታ ዛጊት የለን።
ከንቲባ ከተማ ራሊ ኣብ መግለጺኣ፡ 
ኣብቲ ዝካየድ ዘሎ መርመራ ብርክት 
ዝበሉ ኣኽበርቲ ሕጊ ይሳተፉ ከምዘለዉ 
ድሕሪ ምሕባር፡ ኣብ ኣመሪካ ዝፍጸሙ 
መጥቃዕቲታት ፎኲስ ብረት ቅልጡፍ 
መግትኢ ክናደየሎም ኣተሓሳሲባ።

*
ባይቶ ዒራቕ ሓድሽ ፕረዚደንት መሪጹ
ኣባላት ባይቶ ዒራቕ፡ ንኩርዳዊ ፖለቲከኛ 
ዓብደለጢፍ ራሺድ፡ ንዒራቓዊ ኩርዳዊ 
ባርሃም ሳልሕ ተኪኡ ሓድሽ ፕረዚደንት 
እታ ሃገር ኮይኑ ከገልግል ከምዝመረጽዎ 
ተሓቢሩ። ራሺድ፡ ኣብቲ ዝሓለፈ ሓሙስ ኣብ ባይቶ 
ዝተኻየደ ድምጺ ናይ ምሃብ መስርሕ፡ ልዕሊ 
160 ድምጺ ብምርካብ ኢዩ ንፕረዚደንትነት 
ክበቅዕ ክኢሉ።
ብዘይካ’ዚ፡ ፖለቲከኛ ሺዓ ዝዀነ መሓመድ 
ሺዓ ኣል-ሱዳኒ፡ ክወስዶ ብዝጸንሐ ንሓደ 
ዓመት ዝቐጸለ ውድባት ሺዓ ናይ 
ምትዕራቕን መንግስቲ ናይ ምምስራትን 
ዕማም፡ ንግዝያዊ ቀዳማይ ሚኒስተር እታ 
ሃገር ሙስጠፋ ኣልካድሚ ክትክእ በቲ 
ባይቶ ተመዚዙ ኣሎ።
ብመሰረት ቅዋማዊ ስርዓት ምክፍፋል 
ስልጣን ዒራቕ፡ ፕረዚደንትነት ንኩርዳውያን 
ፖለቲከኛታት ጥራይ ዝተሓዝአ ክኸውን 
እንከሎ፡ ናይ ቀዳማይ ሚኒስተር ስልጣን 
ድማ፡ ነቶም ንሺዓ ዝውክሉ ናይ ፖለቲካ 
ሓይልታት ጥራይ ይምልከት። ኣፈጉባኤ 
ባይቶ ከኣ፡ ኵሉ ግዜ ካብ’ቶም ንሱና ዝውክሉ 
ፖለቲካውያን ሓይልታት ይምረጽ።
ምምራጽ ራሺድ፡ ኣብ ባይቶ ዒራቕ ሰፊኑ 
ዝጸንሐ ናይ ተወዳድርነት መንፈስ ናብ ናይ 
መወዳእታ ምዕራፉ ከምዝበጽሐ ዘመልክት 
ምዃኑ ዝገልጹ ጸብጻባት፡ ሕጂ’ውን ኣብታ 
ሃገር መንግስቲ ምምስራት ዓቢ ብድሆ 
ከምዝኸውን ኣሚቶም።
እቲ ምርጫ፡ ድሕሪ’ቲ ብሓምላይ ዞባ ኣብ 
ዝፍለጥ ክፋል ከተማ ባቕዳድ ዝተፈጸመ 
መጥቃዕቲ ሮኬታት ከምእተኻየደ እዩ 
ዝሕበር ዘሎ።
ደገፍ ናይቲ ብኢራን ብዝድገፉ ሰልፊታት 
ሺዓ ዝቖመ ‘ኪዳን ልፍንቲ’ ከምዘለዎ 
ዝንገረሉ ወዲ 52 ዓመት ኣል-ሱዳኒ፡ 
መንግስቲ ንምምስራት ናይ 30 መዓልታት 
ዕድል ከምዘለዎ ይግለጽ።
ዒራቕ፡ ኣብዚ ዓመት’ዚ ጥራይ ሓድሽ 
መራሒ ሃገር ንምምራጽ ሰለስተ ፍሹላት 
ፈተነታት ከምዘካየደት ኣይርሳዕን።
ኣብ ዒራቕ ፕረዚደንት ንምምራጽ ዝተኻየደ 
ውድድር፡ ኣብ መንጎ ክልተ ቀንዲ ሰልፍታት 
ኩርዲስታን ማለት ንራሺድ ዝሓጸየ 
ዲሞክራስያዊ ሰልፊ ኩርዲስታንን፡ ሃገራዊ 
ሕብረት ኩርዲስታንን ከምዝነበረ ጸብጻባት 
የመልክቱ።
በዚ ድማ ምምራጽ ራሺድ፡ ኣብ መንጎ’ቶም 
ኣብ 1990ታት ኣብ ኲናት ሓድሕድ 
ተጸሚዶም ከምዝነበሩ ዝንገረሎም ክልተ 
ፖለቲካውያን ሰልፊታት ዘሎ ወጥሪ 
ከጋድዶ ከምዝኽእል ይሕበር።

*
ጀማይካ፡ ገበናት ዝዕድሙ ሙዚቃዊ ስርሓት ኣጊዳ
ኣብ ጀማይካ፡ ሰባት ዘይሕጋዊ 
ንጥፈታትንኸካይዱ ዝጉስጒስ ትሕዝቶ 
ዘለዎም ሙዚቃዊ ስርሓት፡ ብመራኸቢ 
ብዙሃን እታ ሃገር ከይመሓላለፉ፡ በዓል-
መዚ ፈነወ ራድዮን ቴለቪዥንን እታ ሃገር 
ኣጊዱ።
እቲ ሓድሽ ሕጊ፡ ንምትላል፡ ምጥቃም ዕጸፋርስን 
ዘይሕጋዊ ኣጠቓቕማ ኣጽዋርን 
ዘተባብዕ ትሕዝቶ ዘለዎም ስርሓት ኢዩ 
ኣጊዱ ዘሎ። ይኹን’ምበር፡ ገለ ስነ-ጥበበኛታት፡ ሙዚቃ 
ነጸብራቕ ህይወት ከምዝኾነ ብምምልካት 
ነቲ ስጉምቲ ኮኒኖምዎ ኣለዉ።
ኣብ 2021፡ ኣብታ ሃገር ዝነበረ መጠን ጎነጻዊ 
ገበናት ክብ ከምዝበለ እዩ ዝሕበር።
ቅጥዒ ዘይብሉ ትሕዝቶ ዘለዎም ደርፊታት፡ 
መንእሰያት ከምኡ’ውን ንሕማቕ ነገራት 
ቀልጢፎም ተቓላዕቲ ዝዀኑ ህጻናት፡ ንገበን 
ከም ንቡር ክወስዱዎ ጽልዋ የሕድር’ዩ ካብ 
ዝብል ስክፍታ እቲ ስጉምቲ ከምእተወስደ፡ 
እቲ በዓል-መዚ ወሲኹ ኣረዲኡ።
እንተዀነ፡ ኣፍራዪ ሙዚቃ ሮሜይክ ኣብ 
ኢንስታግራም ኣብ ዘስፈሮ ጽሑፍ፡ “እቶም 
ስነ-ጥበበኛታት ኣብ ከባቢኦም ዝረኣይዎ 
ነገራት መሰረት ገይሮም ካብ ምድራፍ 
ክንዓግቶም ኣይንኽእልን ኢና” ክብል 
ተቓውሞኡ ኣስሚዑ።
‘ዲ-ጂንየስ’ ብዝብል ናይ መድረኽ ስሙ 
ዝጽዋዕ ተዓዋቲ ሽልማት ግራሚ ዝኾነ 
ኣፍራዪን ድምጻውን ስቴፈን ማክግሪጎር 
እውን፡ መንእሰያት ካብቲ ብራድዮ ወይ 
ብቴለቪዥን ዝመሓላለፉ ጥበባዊ ስርሓት፡ 
ዝያዳ ኣብ ኢንተርነት ሙዚቃ ከምዝሰምዑ 
ብምጥቃስ፡ በቲ እገዳ ዝተሰምዖ ጓሂ ገሊጹ።
ኣብ ጃማይካ፡ ገለ ሙዚቃዊ ስርሓት ክእገድ 
እዚ ናይ ፈለማ ከምዘይኮነ እዩ ዝሕበር።
ኣብ 2009፡ ተቖጻጸርቲ መራኸቢ ብዙሃን፡ 
ንጾታዊ ርክብ፡ ዓመጽን ቅትለትን ዘተባብዑ 
ጥበባዊ ስርሓት ከይፍነው ኣጊዶም 
ምንባሮም ይዝከር።
መግለጺ ኮሚሽን መራኸቢ ብዙሓን እታ 
ሃገር፡ ሓሳብካ ብናጽነት ናይ ምግላጽ መሰል፡ 
ኣብ’ቶም ንገበናዊ ንጥፈታት ዝቕስቅስ 
ትሕዝቶ ዘለዎም ኣዕነውቲ ጥበባዊ 
ስርሓት ተግባራዊ ክኸውን ከምዘይብሉ 
ኣተሓሳሲቡ።
