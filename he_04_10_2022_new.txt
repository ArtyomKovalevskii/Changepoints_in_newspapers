*

ህልቂት ከም ዓወት

ኣብ ደምበ ወያነ፡ ወጥሪን ምጭናቕን ክዓርግ ከሎ፡ ብስኑዕ ዜና-ዓወት 
እናግዓርካ፡ ህዝቢ ምድንጋር፡ ከም መፍኰሲ ጭንቀት መድሃኒት ዝውሰድ፡ 
ነዊሕ ዕድመ ዘለዎ ሜላ እዩ። ሒደት ድሙቕ ኣብነታት ንምጥቃስ፦
 ኣብ መጋቢት 1999፡ ወያነ ኣብ ግንባር ጾሮና፡ ልዕሊ 10 ኣጋር ክፍላተ-
ሰራዊትን ኣስታት 100 ታንክታትን ኣሰሊፉ፡ ብጸቢብ ቦታ ብማዕበላት ኣብ 
ዘጥቅዓሉ ከቢድ ግጥም፡ ኣብ ሰራዊት ኢትዮጵያ ዝወረደ ህልቂት፡ ዓለም 
ዘስካሕክሓሉ’ዩ ነይሩ። ጃንዳ ወያነ ግን፡ ነቲ ህልቂት ከም ዜና-ዓወት ከቃልሖ 
ሕፍር ኣይበለን። ኣብቲ ግንባር ዝነበራ ኣሃዱታት ሓይልታት ምክልኻል 
ኤርትራ ዝጽውዓሉ ቁጽርታት እናጠቐሰ፡ ኩለን ከምእተደምሰሳ ዝገልጽ ዜና 
ሰኒዑ፡ ንማዕከናት ዜና ዓለም ክቕድመን’ዩ ተጓይዩ። እቲ ሓቂ፡ ሽዑ ንሽዑ 
ኣብቲ ቦታ ብዝበጽሑ ጋዜጠኛታት ዓለም ምስ ተገልጸ ድማ፡ “ዝርኣኹሞ ሬሳ 
ናይ ኢትዮጵያውያን ምዃኑ ብሽታኡ ዲኹም ኣለለኺሞ?” ክብል፡ ብህልቂት 
ናይቶም ብድሑር ስልቲ ውግእ ዝጠጠቖም ኣሽሓት ወተሃደራት ኢትዮጵያ 
ከላግጽ ተሰሚዑ።  
 ብ13 ሚያዝያ 2002 ብይን ኮምሽን ዶብ ኣብ ዝተገልጸሉ፡ ወያነ፡ ብሕጊ 
ከምእተረትዐ መሪር መርድእ ምስ በጽሖ፡ ካልኦት ማዕከናት ዜና ከይቀደምኦ 
“ባድመ ሓዊስካ ዝሓተትናሉን ዘይሓተትናሉን መሬት ተወሲኑልና ኣሎ” 
ብዝብል ዜና-ሓሶት ንህዝቢ ኢትዮጵያ ከታልል እዩ ሃጺጹ። ካብኡ ሓሊፉ 
እውን፡ ኢትዮጵያውያን ነቲ ወያነ ዝጎሶሞ ስዕረት ከም ብስራት ክጽንብሉዎ 
ብምጽዋዕ፡ ህዝቢ ኢትዮጵያ ኣብ ልዕሊ’ቶም ብዕንደራ ወያነ ንከንቱ ዝሃለቑ 
ኣስታት ሚእቲ ሽሕ ደቁ ከምዝስዕስዕን ከምዝጭፍርን ገይሩ። እቲ ሓቀኛ 
ዜና ምስ ተቓልሐ ድማ፡ ስልብጥ ኢሉ ንብይን ኮምሽን ዶብ፡ “ዘይሕጋዊ፣ 
ዘይሓላፍነታውን ዘይቅኑዕን”  ኢሉ ብምዝላፍ፡ ናብ ባይቶ ጸጥታ ጥርዓን 
ከቕርብ ኣይሓነኸን። 
 ኣብዚ፡ ዕንደራ ወያነ ብዘየዳግም ዝኽርተመሉ ዘሎ ናይ መወዳእታ ሰዓታት 
እውን፡ ብቐንዱ ንህዝቢ ትግራይ ንምትላል፡ ናይ ዝተፈላለየ እዋንን ቦታን 
እንተላይ ናይ ካልእ ከባቢታት ዓለም ስእልታት እናደባለቕካ፡ ንሰባት ኣገዲድካ 
ድራማታት እናዓየኻ፡ መፍኰሲ ጭንቀት ዝኸውን ልቢ-ወለድ ዜና-ዓወትን 
ዛንታታትን ምቅላሕ ብዘይ ሕንከት ይቕጽል ኣሎ። 
 ብልክዕ ንምዝራብ፡ ኣብዚ ሕጂ እዋን፡ ወያነ ውግእ የካይድ ኣሎ ክበሃል 
ኣይከኣልን። ካብ ውግእ የካይድ ኣሎ፡ ንህዝቢ ትግራይ ብጭካነ ኣብ ባርዕ 
እናጠጠቐ የህልቖ ኣሎ ዝብል መግለጺ፡ ነቲ ኩነታት ብልክዕ ዝገልጽ’ዩ። ህዝቢ 
ትግራይ እምበኣር፡ “ይኣክል ንህልቂት!” ክብል ሰዓቱ እዩ። ተስፋ ዝቐበጸ ጃንዳ፡ 
ዝተረፈ ለኪሙ ክሳብ ዝድበ ምጽባይ ዕሽነት እዩ።

*   
ባጽዕ - ሕጽረት መማህራን ብምምላኡ እወታዊ ለውጢ ተራእዩ
ኣብ ንኡስ ዞባ ባጽዕ፡ ሕጽረት 
መማህራን ስለዝተማልአ፡ ኣብ መስርሕ 
ምምሃርን ምስትምሃርን እወታዊ ለውጢ 
ከምእተራእየ፡ ብ20 መስከረም ኣብ 
ዝተገብረ ኣኼባ ተገሊጹ።
ኣብ’ቲ ናይ ዓመተ-ትምህርቲ 
2021/2022 - ብደረጃ ንኡስ ዞባ ገምጋም 
ዝተገብረሉ ኣኼባ፡ ዓይነታዊ ለውጢ 
ንምምጻእን ኣካዳሚያዊ ብቕዓት ተመሃሮ 
ንምብራኽን፡ ውሁድ ኣበርክቶ መላእ 
ሕብረተ-ሰብ ብሓፈሻ፡ ናይ ወለዲ ድማ 
ብቐንዱ ክዓዝዝ መዘኻኸሪ ቀሪቡ።
ሓላፊ ኣብያተ-ትምህርቲ ንኡስ ዞባ 
ባጽዕ መምህር እስማዒል ሳልሕ፡ ምስ ናይ 
ዝሓለፈ ዓመት ክነጻጸር እንከሎ፡ መጠን 
ምሕላፍ ኣብ መባእታን ማእከላይን ደረጃ 
ብ3.2ን 6.7ን ሚእታዊት ከምዝዓበየ፣ 
እንተዀነ፡ ኣብ ካልኣይ ደረጃ ብ2.5 
ሚእታዊት፡ ኣብ ሃገራዊ መርመራ 8ይ 
ክፍሊ ድማ፡ ብ20 ሚእታዊት ከምዝነከየ 
ሓቢሩ። 
እቶም ቀንዲ ጠንቅታት፡ ሸለልትነት 
ተመሃሮ፡ ትሑት ምክትታል ወለዲ፡ 
ትሑት ተመኲሮ መምህራን ምዃኖም 
ጠቒሱ ድማ፡ ብቕዓት ትምህርትን 
ተሳትፎ ተመሃሮን ንምሕያል፡ ብውህደት 
ክስራሕ ኣተሓሳሲቡ።
ኣመሓዳሪ ከተማ ባጽዕ ኣቶ ሃይለ 
ኣስፍሃ ድማ፡ ኣብ ካልኣይ ደረጃን 
ሃገራዊ መርመራ 8ይ ክፍሊን 
ዝተመዝገበ ትሑት ውጽኢት፡ ጽጹይ 
መጽናዕቲ ክግበር ዝድርኽ ምዃኑ 
ብምዝኽኻር፡ ኣካዳሚያዊ ብቕዓት 
ተመሃሮ ክብ ንምባል ኣብ ዝካየድ ጻዕሪ፡ 
ደገፍ ምምሕዳር ከተማ ከምዘይፍለዮም 
ገሊጹ።
ኣህጉራዊ መዓልቲ ‘ናይ ዕድመ 
ሰብ ጸጋ’ ተዘኪራኣህጉራዊ መዓልቲ ናይ ዕድመ 
ሰብ ጸጋ፡ ብ1 ጥቅምቲ - “ሓልዮትን 
ደገፍን ንናይ ዕድመ ሰብ ጸጋ፡ 
መለለዪ ክብርታትና’ዩ” ብዝብል ቴማ፡ 
ብደረጃ ሃገር ኣብ ከተማ ኣስመራ 
ተዘኪራ። 
ኣብ ‘ማእከል ሞያዊ ስልጠና 
ደብዓት’ ኣብ ዝተኻየደ መደብ፡ 
ሚኒስተር ዕዮን ማሕበራዊ ድሕነትን 
ወ/ሮ ልኡል ገብረኣብ እትርከቦም 
ሰብ-መዚ፡ ከምኡ’ውን ዕድመ 
ዝተገብረሎም ናይ ዕድመ ሰብ ጸጋ 
ተረኺቦም ነይሮም።
ኣብ ሚኒስትሪ ዕዮን ማሕበራዊ 
ድሕነትን ዋና ዳይረክተር ክፍሊ 
ማሕበራዊ ድሕነት ኣቶ ምሕረትኣብ 
ፍስሃየ ኣብ ዘስመዖ ቃል፡ ኣብ ሃገራዊ 
ቻርተር ሰፊሩ ንዘሎ፡ “ንናይ ዕድመ 
ሰብ ጸጋ ዘኽብርን ዝከናኸንን 
ልምድታት ሕብረተሰብና ከይፈሓቚ 
ምስራሕ’’ ንዝብል ነጥቢ ብምጥቃስ፡ 
ኣብ ሓልዮትን ምትሕግጋዝን 
ዝተመርኰሰ ክብርታት ሕብረተሰብ 
ኤርትራ ተዓቂቡ ንኽጓዓዝ፡ መንግስቲ 
ኤርትራ ዕቱብ ቈላሕታ ሂቡ ክሰርሓሉ 
ምጽንሑን ምህላዉን ኣብሪሁ።  
ኣቶ ምሕረትኣብ ኣስዒቡ፡ ንኮማዊ 
ኣተኣላልያን ደገፍን ሕብረተሰብ 
ኤርትራ ዘሐይል፣ ማሕበራዊ 
ጸገማት ንምፍታሕን ንምቅላላን ተራ 
ኮም ብምሕያል ንሓባራዊ ጻዕሪ 
ንምትብባዕን፡ ኣብ መሓውር ምሕደራ 
ዞባዊ ምምሕዳር ብውህደት ዘስርሕን 
ሱታፈ ናይ ኩሎም ኣካላት ዘረጋግጽን 
“ኮም ዝሰረቱ ተሃድሶን ልምዓትን” 
ዝብል ስትራተጂ፡ ብሚኒስትሪ ዕዮን 
ማሕበራዊ ድሕነትን ተኣታትዩ 
ይስራሓሉ ከምዘሎ ገሊጹ።
“ኤርትራዊ ናይ ዕድመ በዓል 
ጸጋ፡ ቀላሲ ሕብረተሰቡ’ዩ” ዝበለ 
ኣቶ ምሕረትኣብ፡ ክንዲ ዝኾነ፡ 
ብዕድመ ኣብ ዝደፍኡሉ እዋን 
ከይተረፈ፡ ተመኵሮኦምን ልቦናኦምን 
ንመንእሰይ ወለዶ የመሓላልፉን 
ንጡፍ ተርኦም ኣብ ማሕበራውን 
ቁጠባውን መዳያት የበርክቱን 
ከምዘለዉ ብምግላጽ፡ ኣብ ምምራሕ 
ስድራቤት፡ ኮምን ሕብረተሰብን፣ 
ኣብ ምስግጋር ባህሊ፡ ንልምድን 
ታሪኽን፣ ከምኡ’ውን ኣብ ምፍታሕ 
ጉዳያት ህዝቢ ዓቢ ኣበርክቶ ይገብሩ 
ከምዘለዉ ኣፍሊጡ።

*
ነድሪ ፍሕኛ ሽንቲ - ‘cystitis’
ብዙሕ ግዜ ኣብ ሻምብቆ ሽንቲ ብዘጋጥም ረኽሲ 
እዩ ዝኽሰት። ረኽሲ ስርዓተ-ሽንቲ ድማ 
‘ባክተርያ’ ናብ ፍሕኛ ሽንቲ ወይ ናብ 
መትረብ ሽንቲ (urethra) ምስ ዝኣቱ እዩ 
ዘጋጥም። እቲ ባክተርያ ክራባሕ እንከሎ 
ዘቃጽልን ሓው-ሓው ዝብል ስምዒትን 
ይፈጥር። 
ነድሪ ፍሕኛ፡ ሽንቲ ብረኽሲ ጥራይ’ውን 
ኣይኮነን ዝመጽእ። ጉድለት ጽሬትን 
ገለ ንወስዶም ዓይነት መድሃኒታትን 
ኣብ መትረብ ሽንትን ፍሕኛን ዘቃጽል 
ስምዒት ይፈጥሩ እዮም። 
ኣገባብ ፍወሳ ነድሪ ፍሕኛ ሽንቲ ከከም 
ክብደቱ ይፈላለ እዩ። ገሊኡ ፈኲስን 
ቀልጢፉ ዝሓውን ክኸውን ይኽእል 
እዩ። ገሊኡ ድማ ሕዱር ሕማም ኮይኑ 
ዕድመኻ ምሉእ የሳቒ።
ነድሪ ፍሕኛ ሽንቲ ንዝኾነ ሰብ ከጋጥሞ 
ይኽእል እዩ። ኣብ ደቂ ኣንስትዮ ግና 
ገኒኑ ይርአ። 
ምልክታት ነድሪ ፍሕኛ ሽንቲምልክታት ነድሪ ፍሕኛ ሽንቲ
=> ተደጋጋሚ ክትሽይን ምድላይ፡
=> ሽንቲ ዘይብልካ፡ ማለት ፍሕኛ ሽንቲ 
ጥርሑ እንከሎ፡ ክትሸይን ምድላይ፡
=> ደባን ዝሕብሩ ብርቱዕ ሽታ ዘለዎ 
ሽንቲ ምሻን፡
=> ቃንዛ ኣብ ግዜ ሽንቲ፡
=> ደም ዝተሓወሶ ሽንቲ፡
=> ቃንዛ ኣብ እዋን ጾታዊ ርክብ፡
=> ቃንዛ ኣብ ከስዐ ወዘተ እዮም።
ረኽሲ ፍሕኛ ናብ ኩሊት እንተልሒሙ፡ 
እቲ ሕማም ከቢድ ክኸውን ይኽእል 
እዩ። እቲ ረኽሲ ኣብ ከምዚ ደረጃ 
ምስ ዝበጽሕ እዞም ስዒቦም ዝጥቀሱ 
ምልክታት ብተወሳኺ የርኢ። 
=> ዕግርግር፡
=> ተምላስ፡
=> ቃንዛ ዓንዲ ሕቖ፡
=> ቅርጥማትን ቁሪ-ቁሪ ምባልን።
ኣስተብህል! እቲ ረኽሲ ናብ ኩሊት 
ከም ዝለሓመ ዘርኢ ምልክታት ምስ 
ዝህልወካ ብቕልጡፍ ሕክምናዊ 
መርመራ ክትገብር ኣለካ። 
ጠንቂ ዓይነት ነድሪ ፍሕኛ ሽንቲ ኣብ ጠንቁ 
እዩ ዝፈላለ። እቶም ነድሪ ፍሕኛ ሽንቲ 
ከስዕቡ ዝኽእሉ ጠንቅታት፦
* ረኽሲ ኣብ ስርዓተ ሽንቲ (UTI)፡
* ተደጋጋሚ መድሃኒት ምውሳድ፡
* ንጸርጊ (radiation) ምቅላዕ፡
* ተደጋጋሚ ካታተር (catheter) 
ምጥቃም፡
* ግቡእ ጽሬት ስርዓተ ሽንቲ 
ዘይምሕላው ክጥቀሱ ይኽእሉ። ዓይነት 
ነድሪ ፍሕኛ ሽንቲዓይነት ነድሪ ፍሕኛ ሽንቲ
ነድሪ ፍሕኛ ሽንቲ ፈኲስ (acute cystitis) 
ከምኡ’ውን (interstitial cystitis) 
ክኸውን ይኽእል። እቲ ነድሪ ፈኲስ 
ይኹን ሕዱር ናይ ባዕሉ ጠንቂ ኣለዎ። 
እቲ ጠንቁ ድማ ዓይነት ናይቲ ነድሪ 
ፍሕኛ ሽንቲ ከም ዝፈላለ ይገብሮ። 
ብባክተርያ ዝስዕብ ነድሪ ፍሕኛ ሽንቲ 
(Bacterial cystitis)
ባክተርያ ካብ ደገ ናብ ፍሕኛ ወይ 
መትረብ ሽንቲ ምስ ዝኣቱ ዘጋጥም ዓይነት 
ነድሪ እዩ። ኣብ ውሽጢ ኣካላትና ዝርከቡ 
ባክተርያ፡ ካብ ዓቐን ንላዕሊ ተራቢሖም፡ 
ናብ ሻምብቆ ሽንቲ ምስ ዝውሕዙ’ውን 
ነድሪ ፍሕኛ ሽንቲ ከጋጥም ይኽል እዩ። 
ኣብ ፍሕኛ ሽንቲ ዘጋጥም ረኽሲ 
ቀልጢፍካ ምፍዋስ ኣገዳሲ እዩ። እቲ 
ረኽሲ ናብ ኩሊት እንተስፋሕፊሑ እቲ 
ጥዕናዊ ጸገም ዝበኣሰ እዩ ዝኸውን። 
መድሃኒት ብምውሳድ ዘጋጥም ነድሪ 
ፍሕኛ ሽንቲ (Drug-induced cystitis)
ገለ ዓይነት መድሃኒት ኣብ ፍሕኛ ሽንቲ 
ናይ ምቅጻል ስምዒት ይፈጥሩ እዮም። 
ዝወሰድናዮ መድሃኒት ናብ መላእ 
ኣካላትና በጺሑ፡ ብመንገዲ ስርዓተ ሽንቲ 
እዩ ንደገ ዝወጽእ። መብዛሕትኦም ናይ 
‘ኬሞተራፒ’ መድሃኒታት ኣብ ፍሕኛ 
ሽንቲ፡ ረኽሲን ናይ ምቅጻል ስምዒትን 
ክፈጥሩ ይረኣዩ እዮም። 
ብጸርጊ ብርሃን ዝመጽእ ነድሪ ፍሕኛ 
ሽንቲ (Radiation cystitis)
መንሽሮ ንዘስዕቡ ዋህዮታት ንምቕታል 
ተባሂሉ ብጸርጊ ዝወሃብ ፍወሳ ኣሎ። 
እዚ መንሽሮ ንምጥፋእ ተባሂሉ ዝወሃብ 
ጸርጊ ጎኒ ጎኒ’ውን ኣብ ገለ ጥዕና ዘለዎም 
ዋህዮታትን ቲሹታትን መጉዳእቲ የስዕብ 
እዩ። ኣብ ከባቢ ጎሎ ዝግበር ናይ ጸርጊ 
ፍወሳ ኣብ ፍሕኛ ሽንቲ ናይ ምቅጻል 
ስምዒትን ረኽስን ክፈጥር ልሙድ እዩ። 
ብባዕዳዊ ኣካል ዝፍጠር ነድሪ ፍሕኛ 
ሽንቲ (Foreign body cystitis)
ሽንቲ ምውጻእ ዝኣበዮም ሰባት፡ 
ኣብ መትረብ ሽንቲ ቱቦ ክኣትዎም 
ኣስተብሂልና ንኸውን። እዚ ቱቦ’ዚ 
ካታተር (catheter) እዩ ዝበሃል። ካታተር 
ኣብ ስርዓተ ሽንቲ ብረኽሲ ባክተርያ 
ክንጥቃን ንዘለና ተኽእሎ የዕብዮ እዩ። 
ነድሪ ፍሕኛ ሽንቲን ካልእ ጥዕናዊ ነድሪ 
ፍሕኛ ሽንቲን ካልእ ጥዕናዊ 
ጸገማትንጸገማትን
ገለ ካብ ዓይነታት ነድሪ ፍሕኛ ሽንቲ 
ከም ምልክት ናይ ገለ ጥዕናዊ ጸገማት 
ኮይኖም ይረኣዩ እዮም። 
ሕማም ሽኮር፡ ጸጸር ኣብ ኩሊት፡  ‘ኤች. 
ኣይ. ቪ.’፡  ምግዛፍ ጽኪ ‘ፕሮስቴት’ 
ብተለምዶ ዓጽረ-ሽንቲ፡ መጕዳእቲ ዓንዲ 
ሕቖ፡ ኩሎም እዚኦም ነድሪ ፍሕኛ ሽንቲ 
ይፈጥሩ እዮም። 
ንነድሪ ፍሕኛ ሽንቲ ተኣፋፊ መን እዩ?
ነድሪ ፍሕኛ ሽንቲ ኣብ ደቂ ኣንስትዮ 
ዝያዳ ይርአ - ብተፈጥሮ ሓጺር 
መትረብ ሽንቲ (urethra) ስለ ዝውንና። 
ይኹን’ምበር፡ ክልቲኡ ጾታ ብነድሪ 
ፍሕኛ ሽንቲ ክጥቃዕ ይኽእል። 
ኣብ ደቀንስትዮ፡ ንነድሪ ፍሕኛ ሽንቲ 
ዘቃልዑ ረቛሒታት፦
ተደጋጋሚ ጾታዊ ርክብ 
ነፍሰ-ጾር ምዃን
መከላከሊ ጥንሲ ‘ዲያፍራም’ 
(dia -phragms) ብብዝሒ ምጥቃም 
ግቡእ ጽሬት ከባቢ መሸንቶ 
ዝየምሕላው ወዘተ።
ኣብ ደቂ-ተባዕትዮ፡ ሓንሳብ ብዓጽረሽንቲ ዝተጠቕዐ ሰብኣይ፡ ብረኽሲ 
ፍሕኛ ሽንቲ ክጥቃዕ ዘለዎ ተኽእሎ 
ዝለዓለ እዩ። 
ጥዕና ፍሕኛ ሽንቲ ብኸመይ ይሕሎ?
ብዛዕባ ጥዕና ፍሕኛ ሽንቲ ዝግደስ ሰብ 
ብዙሕ ኣይኮነን። ስለዚ፡ ዳርጋ ኩሉ ሰብ 
ብጥዕናዊ ጸገም ፍሕኛ ሽንቲ ይጥቃዕ 
እዩ። 
ኣብ ታሕተዋይ ከስዐ ኣብ ውሽጢ ጎሎ 
እትርከብ ፍሕኛ ሽንቲ፡ ቀንዲ ጥቕማ 
ሽንቲ ምዕቛር እዩ። ሽንቲ ካብ መላእ 
ኣካላትና ዝእከብ ርስሓት እዩ። ሓደ 
በጽሒ ኣብ መዓልቲ ልዕሊ ሓደ ሊትሮን 
ፈረቓን ክሸይን ይኽእል። እዚ ሽንቲ’ዚ 
ብመንገዲ ፍሕኛ ሽንቲ እዩ ዝሓልፍ። 
ዕድመ እናወሰኽና ክንከይድ እንከለና፡ 
ሓፈሻዊ ኩነታት ፍሕኛ ሽንቲ እናተቐየረ 
ክኸይድ ንቡር እዩ። 
ፍሕኛ ሽንቲ ብሓያሎ ጭዋዳታት 
ዝቖመት እያ። እቶም ጭዋዳታት ነታ 
ፍሕኛ፡ ሽንቲ ኣብ እትዓቚረሉ እዋን 
ክትንፋሕ፡ ሽንቲ ኣብ ዘይብላ እዋን ድማ 
ክትጭበጥ ይገብሩ። ምስ ምውሳኽ 
ዕድመ እዚ ተመጣጢ ባህሪ ፍሕኛ 
ክቕየር ይጅምር። ኣብዚ ዕድመ’ዚ 
እታ ፍሕኛ ብዙሕ ሽንቲ ክትዓቑር ስለ 
ዘይትኽእል፡ እናሻዕ ሽንቲ ክትውጠጥን 
ቀቀልጢፍካ ናብ ዓይኒ ምድሪ 
ክትከይድን ትግደድ። ንመናድቕ ፍሕኛ 
ሽንቲ ኣቚሞም ዘለዉ ጭዋዳታት ምስ 
ዝደኽሙ፡ ሽንቲ ካብ ቑጽጽር ወጻኢ 
ብምዃን ክዘሩቕ ይጅምር። 
ስለዚ ጥዕና ፍሕኛ ሽንቲ ንምሕላው 
እዞም ስዒቦም ተዘርዚሮም ዘለዉ 
ምኽርታት ነስተብህለሎም።
* ሽንቲ ክንዓቚር ይግባእ። ኣብ ነፍሲ 
ወከፍ 3 ወይ 4 ሰዓታት ክንሸይን ጽቡቕ 
እዩ። እዚ ሽንቲ ንኸይንዓቑር ዝሕግዝ 
ኣገባብ እዩ። ሽንቲ ንነዊሕ ሰዓታት 
ምዕቋር፡ ንጭዋዳታት ፍሕኛ የዳኽሞ። 
ብረኽሲ ፍሕኛ ሽንቲ ክንጥቃዕ’ውን 
ጠንቂ ይኸውን። 
ኣብ እንሸነሉ እዋን፡ ኣቋውማና 
ዝተዛነየ ክኸውን ኣሎዎ። ተጸጊምና 
ከለና ክንሸይን ምስ እንፍትን ጭዋዳታት 
ፍሕና ሽንቲ ብዝግባእ ስለ ዘይፍትሑ፡ 
ምሉእ ብምሉእ ሽንትና ንደገ ክወጽእ 
ኣይክእልን እዩ። ኣቃውማና ብስርዓት 
ሓሊና ምስ እንሸይን ግና ኣብ ፍሕኛ 
ዓቒሩ ዝጸንሐ ሽንቲ ምሉእ ብምሉእ 
ንደገ ክጎሓፍ ይኽእል። 
* ንሽንቲ እኹል ግዜ ምሃብ። 
ክንሸይን እንከለና ክንህወኽ የብልናን። 
ምስ እንህወኽ እቲ ኣብ ፍሕኛ ዘሎ
ሽንቲ ምሉእ ብምሉእ ክወጽእ ዕድል 
ኣይረክብን እዩ። ሽንቲ ኣብ ፍሕኛ ነዊሕ 
ምስ ዝጸንሕ ድማ ረኽሲ ከም ዝፈጥር 
ኣይንዘንግዕ። 
ብብዝሒ ፈሳሲ ብፍላይ ማይ 
ምውሳድ። ዝበዝሐ ክፍሊ ሰብነትና 
ብማይ ዝቖመ እዩ። ብብዝሒ ማይ 
ምስታይ ብብዝሒ ክንሸይን ይገብረና። 
ብኡ መጠን ሽንትና ሓፊስን መርዛምን 
ኣይከውንን። ስለዚ ንረኽሲ ፍሕኛ ሽንቲ 
ኣይንቃላዕን።  
ካብ ጡጥ ዝተሰርሐ ክዳን ውሽጢ 
ምውዳይ። ንጥቀመሉ ክዳን ውሽጢ 
ገፊሕን ካብ ጡጥ ዝተሰርሐን ምስ 
ዝኸውን፡ ከባቢታት መትረብ ሽንቲ 
ጠሊ ከይህልዎ ስለ ዝገብር፡ ባክተርያ 
ንኸይራብሑ ይከላኸል።
ክብደት ሰብነትና ምቑጽጻር፡ ኣብ 
ኣመግባና ምግዳስ፡ ስሩዕ ምውስዋስ 
ኣካላት ምክያድ፡ ካብ ኣልኮላዊ መስተን 
ሽጋራን ምሕራም ንጥዕና ፍሕኛ ሽንቲ 
ኣገዳሲ ምዃኑ’ውን ኣይንዘንግዕ። 
ቫይታሚን ‘ሲ’ ብብዝሒ ምውሳድ። 
ቫይታሚኒ ‘ሲ’ ኣሲዳዊ ትሕዝቶ ናይ 
ሽንቲ ከም ዝዓቢ ስለ ዝገብሮ፡ ጎዳእቲ 
ባክተርያ ብቐሊሉ ንኸይራብሑ 
ይከላኸል። ኣብ ፍሕኛ ሽንቲ ባክተርያ 
ምስ ዘይራብሑ ብረኽሲ ክንጥቃዕ ዘሎና 
ተኽእሎ የጉድሎ። 
ብተወሳኺ፡ ቫይታሚን ‘ሲ’ ኣንጻር 
ምራተ (antioxidant) ባህሪ ስለ ዘለዎ፡ 
ረኽሲ ብቐሊሉ ክከላከል ይኽእል።

*
ሱሌማን ኣሕመድ

ፍቕሪ ኣደ ረኺቦም ዝዓበዩ፡ ዕዉት ዝምድና ይምስርቱ!
ኣብ ኣተዓባብያ ህጻን፡ ስድራ-ቤታዊ 
ፍቕሪ ኣገዳስን ወሳንን ተራ እዩ ዘለዎ። 
እዚ፡ ነቲ ህጻን፡ ምስ ዓበየ ኣብ ዝምስርቶ 
ማሕበራዊ ዝምድናታት ኣዝዩ እዩ 
ዝጸልዋ። ኣብ’ዚ ኣመልኪቶም መጽናዕቲ 
ዘካየዱ ተመራመርቲ ዩኒቨርሲቲ ባፈሎ 
ኒውዮርክ፡ ንስድራቤታት ዝኸውን 
ጠቓሚ ሓበሬታ ኣመሓሊፎም ኣለዉ። 
እቶም ተመራመርቲ ማሕበራዊ 
ዝምድናታት፡ ካብ ዝተፈላለየ ቦታታት 
ኣመሪካ ዝተዋጽኡ ካብ 25 ክሳብ 35 
ዓመት ንዝዕድሜኦም ደቂ-ተባዕትዮን 
ደቂ-ኣንስትዮን ብምእካብ እዮም 
መጽናዕቶም ኣካዪዶም። እቲ መጽናዕቲ 
ኣብ ሓዳር ዝርከቡ ዕድሜኦም ካብ 25 
ክሳብ 35 ዓመት ዘለዉ 140 መንእሰያት 
ዝተሳተፍዎ እዩ ነይሩ። ፍርቂ ካብቶም 
ተሳተፍቲ፡ ካብ ፍቕሪ ዝመልኦ ስድራ-ቤት 
ዝመጽኡ ክዀኑ እንከለው፡ እቶም ዝተረፉ 
ግና፡ ቈየቛን ባእስን ኣብ ዝበዝሖን ናይ ኣደ 
ፍቕሪ ድማ ኣብ ዝጐደሎን ስድራ-ቤት 
ዝዓበዩ እዮም ነይሮም። ብዘይካ’ዚ፡ ኣቦታት 
ናይ’ቶም ብፍቕሪ ተዀስኲሶም ዘይዓበዩ 
መንእሰያት፡ ግዳይ ኣልኮላዊ መስተን 
ካልእ ወልፍታትን ዝነበሩ እዮም ነይሮም። 
ቀንዲ ዕላማ መጽናዕቲ ናይ’ቶም 
ተመራመርቲ፡ ኣብ ሞንጐ ፍቕሪ ኣደ 
ረኺብካ ምዕባይን ምስ ዓበኻ ዝምስረት 
ፍቕራዊ ሂወተን ንዘሎ ምትእስሳር 
እንታይ ከምዝመስል ንምፍታሽ እዩ ነይሩ። 
ማዕረ ማዕረኡ’ውን፡ ሓደ ቈልዓ ምስ ዓበየ 
ዝምስርቶ ማሕበራዊ ሂወት፡ ብኣደኡ ዲዩ 
ብኣቦኡ ዝጽሎ ንምፍላጥ እዩ። 
ብመሰረት እቲ ዝተኻየደ መጽናዕቲ፡ 
ምስ ኣደኦም ጽቡቕ ዝምድና ከይረኸቡ 
ዝዓብዩ ህጻናት፡ ምስ ጐበዙ ዝምስርትዎ 
ፍቕራዊ ዝምድና፡ ዘይዕውትን ዓማጺ 
ባህሪ ዝመልኦን ኰይኑ ክርከብ ከሎ፡ 
እቶም ፍቕርን ሓልዮትን ረኺቦም 
ዝዓበዩ ድማ፡ ዕዉት ሓዳርን ናብራን ኣብ 
ምምስራት ዝለዓለ ዕድል ዘለዎም ኰይኖም 
ከምዝጸንሑ እቶም ተመራመርቲ ካብ’ቲ 
ዘካየድዎ መጽናዕቲ ክርድኡ ክኢሎም 
ዘለዉ።   
እቶም ተሳተፍቲ ናይ’ዚ መጽናዕቲ፡ 
ተመሃሮ ሻሙናይ ክፍልን ካልኣይ 
ደረጃን እንከለዉ ዝነበሮም ስድራቤታዊ 
ሂውት እንታይ ከምዝመስል ክመልኡ 
እዮም መሕትት ናይ መጽናዕቲ 
ተዓዲሉዎም። ኣብ’ቲ ክመልእዎ 
ዝተዋህቦም ናይ መሕትት ወረቐት ድማ፡ 
ህውከት ኣብ ዘለዎም ወለዲ ዝዓብዩ 
እንተዀየኖም ክሕብሩ፣ ምስ ኣደታቶም 
ዝነበሮም ናይ ዝምድና ሂወት እንታይ 
ከምዝመስል ዝነበረ ክገልጹ፣ ከምኡ’ውን 
ምስ መጻምድቶም ዓማጻን ጐነጻውን 
ባህርያት ዘሕልፉ እንተዀይኖም ክነግሩ 
ተሓቢሩዎም። ብመሰረት’ቲ ዝመልእዎ 
ናይ መሕትት ወረቐት ከኣ፡ እቶም 
ተመሃሮ ሻምናይ ክፍሊ እንከለዉ ካብ 
ኣደታቶም ጽቡቕ ሓልዮትን ክንክንን 
ረኺቦም ዝዓበዩ ቈልዑ፡ ዕድመ ኩትትና 
በጺሖም ሓዳር ምስ መስረቱ፡ ጐንጻውያን 
ናይ ምዃን ባህርያቶም ኣዝዩ ዝወሓደ 
ከምዝዀነ ምስክርነቶም ክህቡ ከለዉ፡ 
እቶም ካብ ኣደታቶም ትሑት ፍቕሪ፡ 
ግብረ-መልስን ሓገዝን ረኺቦም ዝዓበዩ 
ድማ፡ ምስ መጻምድቶም ማሕበራዊ 
ግርጭትን ባእስን ከምዘሕልፉ መስኪሮም 
ኣለዉ።  
“ካብ ኣደ ናብ ህጻናት ዝልገስ ውዑይ 
ፍቕሪ ኣደ ኣብ ምቕያር ሓንጐል ቈልዓ
ንቈልዓ ካብ ንእስነቱ ኣትሒዝካ 
ብግቡእ ዓንጊልካ ምዕባይ ‘ሂፖካምፓስ’ 
ኣብ ዝተባህለ ክፋል ሓንጐሉ ብጽቡቕ 
ንኽምዕብል ከምዝሕግዞ ተመራመርቲ 
ይገልጹ። ‘ሂፖካምፓ’ ሓደ ካብ ክፋላት 
ሓንጐል ሰብ ኰይኑ፡ ንምምሃር፡ ንምዝካር፡ 
ንጸቕጢ ግብረ-መልሲ ንምሃብን ብዝበለጸ 
ዝነጥፍ ዝዓበየ ክፋል ሓንጐል እዩ።
ኣቐዲሙ ኣብ ኣናጹ ኣብ ዝተኻየደ 
መጽናዕቲ ከምዘመልክቶ፡ ብወላዲት 
ዝግበር ሓገዝ፡ ኣብ ልዕሊ’ቲ ዕሸል ወይ 
ውላድ እወታዊ ጽልዋ ከምዘሕድር እዩ። 
በዚ መሰረት፡ ኣብ ዕብየት ‘ሂፖካምፓስ’ 
ናይተን ኣናጹ ኣብ ፍርያት ዋህዮታት 
ሓንጐለንን ምስ ጸቕጢ ዘርአ ናይ 
ምውሳእ ብቕዓትን በሪኹ ተረኺቡ። 
ፍቕራዊ ስምዒትን ልባዊ ተቐባልነትን፡ 
ነቶም ህጻናት ምስ ጐበዙ ኣብ ሂወቶም 
ዓማጺ ዝድምና ካብ ምምስራት 
ከምዘድሕኖም ኢና ክንርዳእ ክኢልና 
ዘለና። እዚ ከኣ፡ እታ ኣደ ዋላ ንባዕላ ምስ 
በዓል ቤታ ህውከት ዝመልኦ ማሕበራዊ 
ዝምድና ተሕልፍ ትኹን፡ ንደቃ ፍቕርን 
ተቐባልነትን እናለገሰት ተዕብዮም ምስ 
እትኸውን፡ ደቃ ሓዳር ገይሮም ዕዉት 
ማሕበራዊ ዝምድና ክምስርቱ ዝለዓለ 
ዕድል እዩ ዘለዎም” ትብል ሓንቲ 
ካብ’ቶም ተመራመርቲ ዩኒቨርሲቲ ባፈሎ 
ኒውዮርክ፡ ፕሮፈሰር ዶ/ር ጀኒፈር 
ሊቪንግስቶን። 
ፕሮፈሰር ዶ/ር ጀኒፈር ሊቪንግስቶን 
ኣስዒባ፡ “ቈልዑ፡ ካብ ወለዶም ተማሂሮሞ 
ዝዓበዩ ደረጃ ማሕበራዊ ዝምድና 
ተበጊሶም እዮም ንነብሶምን ንኻልኦትን 
ክርእይዏን ክመዝንዋን ዝኽእሉ። እዚ 
ማለት፡ እንተደኣ ካብ ወለዶም ወይ 
ስድራቤቶም ዓመጽን ሸለልትነትን 
ዝመልኦ ሂወት ረኺቦም ዓብዮም፡ ኣብ 
ልዕሊ ገዛእ ርእሶም ናይ ዘይተፈቃርነት 
ስምዒት ይሓድሮም፣ ኣብ ልዕሊ ካልኦት 
ድማ ተጋራጫዊ ወይ ህውከት ዝመልኦን 
ርእሰ ክብረት ዘይብሉን መረዳእታ ይሕዙ። 
ካብ ወለዶም እወታዊ ወይ ርጡብነት 
ዝመልኦ ኣተዓባብያን ባህርያትን ረኺቦም 
ዝዓብዩ ቈልዑ ግና፡ ብኣንጻሩ ኣብ 
ልዕሊ ገዛእ ርእሶም ተቐባልነት ዘለዎም፡ 
ክቡራትን ፍቁራትን ከምኡ ድማ ህዱእ 
ውሽጣዊ ስምዒት ሒዞም ስለዝዓብዩ፡ ኣብ 
ልዕሊ ካልኦት ከይተረፈ ፍቃራትን 
መኽበርትን ከምዝዀኑ ካብ መጽናዕትና 
ክንርዳእ ክኢልና ኣለና” ኢላ። 
እዚ ብተመራመርቲ ዩኒቨርሲቲ ባፈሎ 
ኒውዮርክ ተጸኒዑ ተረኺቡ ዘሎ 
ውጽኢት፡ ቈልዑ ኣብ ግዜ ንእስነቶም፡ 
ኣካላዊ፡ ስምዒታውን ጾታውን ዓመጻት 
ዝመልኦ ሂወት ረኺቦም ንኸይዓብዩ፡ 
ንወለዲ ጽቡቕ መረዳእታ ዝህብን ነቲ 
ጸገም ንምፍታሕ ንቕሓት ዝፈጥርን እዩ። 
ኣብ’ዚ ግዜ’ዚ ልዕሊ 30 ሚእታዊ ካብ’ቶም 
ኣብ’ቲ መጽናዕቲ ዝተሳተፉ ኣብ ሓዳር 
ዝርከቡ መንእሰያት፡ ካብ መጻምድቶም 
ዓመጽን ግርጭትን ከምዘጋጥሞም ኣብ’ቲ 
መንጽናዕቲ ተነጺሩ ይርከብ። ውጽኢት 
ናይ’ቲ መጽናዕቲ ኣብ ‘ኢንተርፐርሰናል 
ቫዮለስን’ ዝብል ጆርናል ኣብ’ዚ ወርሒ’ዚ 
ተሓቲሙ ወጺኡ ኣሎ። 
ኣብ’ቲ መጽናዕቲ፡ ናይ ኣቦ ውሉፍ 
ኣልኮላዊ መስተ ምዃኑ ምስ 
ጐነጻዊ ባህርያት ዘለዎም ቈልዑ 
ብቐጥታ ምትእስሳር ዘለዎ ኰይኑ’ኳ 
እንተዘይተረኽበ፡ ኣብ ውሉፋት ኣልኮላዊ 
መስተ ዘለዎም ወለዲ ዝዓብዩ ቈልዑ ግን 
ምስቶም ኣብ ዘይውሉፋት ወለዲ ዝዓበዩ 
መዛኑኦም ክነጻጸሩ እንከለዉ፡ ሓዳር 
ምስ መስረቱ፡ ምስ መጻምድቶም ናብ 
ግርጭትን ባእስን ክቃልዑ ዝለዓለ ተኽእሎ 
ዘለዎም ኰይኖም ከምዝተረኽቡ እያ ዶ/ር 
ሊቪንግስቶን ተረድእ። እዚ ማለት ግን፡ 
ኣቦኦም ውሉፍ ኣልኮላዊ መስተ ዝዀኑ 
ቈልዑ፡ ኵሎም ዓማጻን ጐነጻውን ባህርያት 
ሒዞም ዝዓብዩ ከምዘይኰኑ  ተብርህ። 
እዞም ኣቦኦም ግዙእ ኣልኮላዊ መስተ 
ኰይኑ ዝዓብዩ መንእሰያት፡ እንተደኣ 
ካብ ኣደኦም ፍቕርን ሓልዮንት ረኺቦም 
ዓብዮም፡ ዕዉት ፍቕርን ሓዳርን ክምስርቱ 
ከምዘኽእሉ ድማ ዶ/ር ሊቪንግስቶን 
ወሲኻ ኣብሪሃ። 
ነዚ ኣመልኪታ ፕረፌሰር ሊቪንግስቶን 
ክትገልጽ ከላ፡ “እቶም ናይ ኣደ ፍቕሪ 
ጐዲልዎም ዝዓበዩ መንእሰያት፡ ኣብ’ቲ 
ዝመስረትዎ ፍቕራዊ ዝምድና፡ ዕውታት 
ከም ዘይኰኑ እዮም ምስክርነቶም ሂቦምና። 
እቲ ዝዓበየ ጸገሞም ድማ፡ ኣብ 
ልዕሊ መጻምድቶም፡ ፍቕርን ሓልዮትን 
ዘየርእዩን ሕርቃኖም ዘይቈጻጸሩን 
ምዃኖም እዩ። ብሰንኪ እዚ ባህርያት 
እዚ ከኣ፡ ዝምስርትዎ ፍቕራዊ ሂወት 
ኣብ ሓዳር ከይበጽሐ ከምዝፈርሶም፡ ኣብ 
ሓዳር ምስ በጽሑ’ውን፡ ዕውት ናብራ 
ክምስርቱ ከምዝሽገሩን ሓቢሮምና” 
ትብል። እቶም ኣብ ፍቕርን ርግኣትን 
ዝመልኦ ስድራ-ቤታዊ ሂወት ዝዓበዩ 
ግና፡ ዕዉት ዝምድናን ሙዉቕ ናብራን 
ከምዘስተማቕሩ፣ እቲ ካብ ወለዶም ርእየሞ 
ዝዓበዩ ምትሕልላይ፡ ብፍላይ ካብ ኣደኦም 
ዝረኸብዎ ፍቕሪ ድማ፡ ንሳቶም’ውን 
ንመጻምድቶም ከኽብሩ ከም ዝሓገዞም 
ከምዝገለጹ ኣረዲኣ። 
“ወለዲ፡ ኣብ ምምዕባል ርእሰ-ምትእምማን 
ደቈም፡ ዓቢ ተራ እዩ ዘለዎም። በቲ 
ዘርእይዎ ሓልዮትን ፍቕርን፡ ደቈም 
ጥዑይ ስምዒትን እወታዊ ኣቀባብላ ናይ 
ገዛእ ርእሶምን ከጥርዩ እዩ ዝሕግዞም። 
ብፍላይ ናይ ኣደ ፍቕሪ፡ ኣብ ዝምስርትዎ 
ፍቕራዊ ዝምድና፡ ልዑል ጽልዋ ከም 
ዘለዎ ብመጽናዕትና ተገንዚብናዮ ኣለና” 
ክትብል ወሲኻ ትገልጽ ተመራማሪት 
ማሕበራዊ ዝምድናታት ዶ/ር ጀኒፈር 
ሊቭንግስተን። 
ኣቐዲሙ ብዝተኻየደ መጽናዕቲ፡ ኣብ 
እዋን ዕድመ ንእስነቶም ናብ ማሕበራዊ 
ወይ ስድራቤትዊ ግርጭትን ተቓሊዖም 
ዝዓበዩ ኣብ ዕድመ ኩትትናን ጉርዝውናን 
ዝርከቡ መንእሰያት፡ ኣብ ፍቕራዊ 
ዝምድናታቶም ዓማጺን ተጋራጫውን 
ሂወት ከሕልፉ ዘለዎም ተኽእሎ ዝለዓለ 
ምዃኑ ተነጺሩ እዩ። እዚ ናይ ሕጂ 
መጽናዕቲ ግና፡ እዚ ጸገም እዚ ብኸመይ 
ክፍወስ ከምዝኻል ተስፋ ዝህብ ውጽኢት 
ተረኺቡዎ ብምህላዉ፡ ኣብ መጻኢ ወለዲ 
ኣብ ኣተዓባብያ ደቆም ብኸመይ ክነቕሑ 
ከምዘለዎም ትምህርቲ ዘቕስም ኰይኑ 
ኣሎ። በዚ መሰረት፡ ካብ ኣደታቶም 
ተስፋ፡ ምትብባዕ፡ ሞራል፡ ርእሰ-ክብረት፡ 
ፍቕሪ፡ ሓልዮት ወዘተ ረኺቦም ዝዓብዩ 
ህጻናት፡ ካብ’ቲ ሓዳር ምስ መረስረቱ ካብ 
ምስ መጻምድቶም ክገጥሞም ዝኽእል 
ባእስን ህውከት ዝመልኦ ናብራን ክድሕኑ 
ዝለዓለ ዕድል ስለዘለዎም፡ ወለዲ ንደቆም 
በዚ ክጥቀስ ዝጸንሐ ኣገባብ ከዕብይዎም 
ከምዝግባእ፡ መራሒት ናይ’ቲ ዝተኻየደ 
መጽናዕቲ ተሓጋጋዚት ፕሮፌሰር ዶ/ር 
ጀኒፈር ሊቪንግስቶን ምኽራ ትልግጽ።  
ኣብ መወዳእታ ዶ/ር ሊቪንግስቶን፡ 
“እዚ መጽናዕቲ፡ ኣተዓባብያ ቈልዓ፡ 
ምስ’ቲ ንሱ ዝምስርቶ ዝምድና ማዕረ 
ክንደይ ቀጥታዊ ምትእስሳር ከም ዘለዎ 
ዘረጋገጸ ኰይኑ ኢና ረኺብናዮ ዘለና። 
እንተዀነ፡ እቲ ምትእስሳር ብሰንኪ 
ዝተፈላለየ ምኽንያት፡ ኣብ ኵሎም ፍቕሪ 
ወለዲ ብሓፈሻ ፍቕሪ ኣደ ድማ ብፍላይ 
ከይረኸቡ ዝዓበዩ መንእሰያት ሓደ ዓይነት 
ውጽኢት እዩ ዘለዎ ማለት ኣይኰነን። 
ብቚጽሪ ውሑዳት’ኳ እንተዀኑ፡ ናይ 
ኣደ ፍቕሪ ከይረኸቡ ዝዓበዩ መንእስያት፡ 
ፈቃራትን ሓለይትን ከምኡ ድማ ዕዉት 
ዝምድና ዝምስርቱን ከምዘለዎ ተገንዚብና 
ኣለና። ኣብ መጻኢ ድማ፡ ኣብ’ቶም 
ፍቕራዊ ሂወት ወለዶም ከይረኸቡ 
ዓብዮም፡ የግዳ ጽቡቕ ናብራ ዝምስርቱ 
ሰባት ኣመልኪትና መጽናዕትና ክንቅጽል 
መደብ ኣለና። እቲ ዋና መልእኽቲ ናይ 
ሕጂ መጽናዕትና ግን፡ ወለዲ ቈልዓ ኣብ 
ዘዕብይሉ እዋን፡ መንነቱ ይሃንጽዎ ከም 
ዘለአዉ ተገንዚቦም፡ ብፍቕሪን ስነ-ምግባርን 
ከነዕብዮ ንምትሕስሳብ እዩ” ኢላ።
በቲ ካልእ ወገን፡ ኣብ ቈልዑ ኣብ 
ዝተገብረ መጽናዕቲ እውን፡ ኣቐዲምካ 
(ብንኡስ ዕድመ) ዝግበር ማሕበራዊ 
ተመኩሮ ‘ኣሚግዳላ’ ዝተባህለ ክፋል 
ሓንጐል ሰብ ቅጹ ኣብ ምዕባይ ተራ 
ከምዘለዎ ተነጺሩ። ‘ኣሚግዳላ’ ንመስርሕ፡ 
ምዝካርን ስምዒ ታዊ ግብረ መልሲን ሰባት 
ዝቖጻጸር ክፋል ሓንጐል ኰይኑ፡ እንተድኣ 
ብቕጹ ዓብዪ፡ ሰባት ናይ ምዝካር ዓቕሞምን 
ስምዒታዊ ባህሪያቶምን ከምዝዓቢ ይገብሮ። 
ስለዚ፡ ግቡእ ኣተኣላልያ ኣብ ዘለዎ ከባቢ 
ዝዓብዩ ቈልዑ፡ ኣብ ትምህርቶም ንፉዓት፡ 
ካብቶም ብግቡእ ኣልያ ዘይዓበዩ መዛንኦም 
ድማ ብስምዒት ዝማዕበሉ ከምዝዀኑ 
ተረጋጊጹ’ዩ።
ብዘይካ’ዚ ናይ ሓንጐል ኣሳእል 
ከምዘመልክትዎ፡ ናይ 
ኣደ ፍቕሪ፡ ንቕጺ ወይ 
ግዝፊ ን’ሂፖካምፓስ’ 
ናይ ቈልዓ ከምዝጸልውዎ 
ብመጽናዕቲ ተፈሊጡ እዩ። 
ኣብ’ቲ መጽናዕቲ፡ ጽቡቕ 
ኣልያ ኣደታት ረኺቦም 
ዝዓበዩ ቈልዑ ካብ’ቶም 
ብኣደታቶም ብጽቡቕ 
ዘይዓበዩ መዛንኦም፡ ቅጺ 
ወይ ብርታዐ (volume) 
ሂፖካምፓሶም ብ10% 
ዝገዘፈ እዩ ዝኸውን። ኣብ 
ሞንጐ ገዚፍ ሂፖካምፓስን ብሉጽ 
ምዝካርን ድማ ቀጥታዊ ርክባት 
ስለዘሎ፡ ኣደታት ንደቀን ፍቕሪን 
ግቡእ ኣልያን ሂበን ከዕብየኦም እቶም 
ተመራመርቲ ኣዘኻኺሮም።  
እቲ መጽናዕቲ ከም ኣካል ናይ’ቲ ኣብ 
ግዜ ንእስነቶም ግዳይ ጸቕጢ ዝዀኑ 
ቈልዑ ንዘርእይዎ ምዕባለ ንምጽናዕ ዝዓለመ 
ኰይኑ፡ ዶ/ር ሉቢን ብጾታን ካብ 3 ክሳብ 
6 ዓመት ንዘለዉ ቈልዑ ንዝረኽብዎ ናይ 
ኣዲኦም ደገፍ ንምዕቃን እዮም ተበጊሶም። 
ከምኡ’ውን እዞም ቈልዑ ንዘርእይዎ 
ምልክታት ጸቕጢ፡ ሳይክያትራዊ 
(ኣእምሮኣዊ) ዝምባለ ወይ’ውን ጸገማት 
ኣእምሮኣዊ ጥዕና እንተሎ ንምፍታሽ 
ዝዓለመ እዩ። 
“ሕጂ ረኺብናዮ ብዘለና ውጽኢት 
ማሕበረ-ስነ-ኣእምሮኣዊ ኣከባቢ ኣብ 
መስርሕ ኣተዓባብያ ሓንጐል ሰብ ነገራዊ 
ጽልዋ ከምዘለዎ ብርእሰ-ተኣማንነት 
ክንዛረብ ንኽእል ኢና’’ ዝበለት መራሒት 
ናይቲ መጽናዕቲ ዶ/ር ጆን ሉቡ፡ እዚ ከኣ፡ 
“ንቈልዑ ካብ ግዜ ንእስነቶም ኣትሒዝካ 
ብጽቡቕ ምእላዮም ኣብ ዕብየቶም እወታዊ 
ጽልዋ’ ዘሕድር እዩ’’ ንዝብል ክለሰ-ሓሳብ 
ዝድግፍ ሓያል መርትዖ ከምዝዀነ ኣረዲኣ።   
ንሳ ኣብ መወዳእታ፡ ፍቕሪ ኣደ፡ ኣብ 
ዕብየት ሓንጐል ቈልዓ ዘምጽኦ ጽልዋን 
ለውጢን ቀሊል ስለዘይኰነ፡ ኣደታት 
መዓልታዊ ንደቀን ክእብዳ፡ ፍቕሪን ኣልያን 
ከርእያ ኣዘኻኺራ።

*
ዮሴፍ ሃይለማርያም

ኣቡበከር ኣሸክሕ፡ እቲ ዘይተዘመረሉ ስነ-ጥበበኛ
ከም’ቶም ብድሕሪ መጋረጃ ብዙሕ 
ዘፍርዩ ግን ብዙሕ ዘይዝመረሎም ስነ-
ጥበበኛታት እዩ። ኣብ ከረን ተወሊዱ ዓብዩ፣ 
ኣብ ከረን ድማ ፍቕሪ ሙዚቃን ምልከት 
መሳርሒታት ሙዚቃን ኣጥርዩ። ኣብ 
ኣስመራ ስድራ ተኺሉ፣ ምስ ስሙያት 
ኤርትራውያን ሙዚቀኛታት ኣብ ዝተፈላለየ 
ቦታ ድሕሪ ምጽዋት፡ ካብቲ ካብ መወዳእታ 
1950ታት ጀሚሩ ብመንግስቲ ኢትዮጵያ 
ዝወርድ ዝነበረ ፖለቲካውን ጸጥታውን 
ጸቕጢ ንምህዳም፡ ካብ ኣስመራ ናብ ኣዲስ-
ኣበባ ኣምረሐ። ኣብኡ፡ ብኸም ጥላሁን 
ገሰሰ፡ ብዙነሽ በቀለን ማሕሙድ ኣሕመድን 
ዝኣመሰሉ ዓበይቲ ኢትዮጵያውያን ስነ-
ጥበበኛታት ዝተደርፈ፡ ተፈታውነቱ ክሳዕ’ዚ 
እዋን’ዚ ዘይሃሰሰ ዜማታት ደረሰ - ኣቡበከር 
ኣሸክሕ። 
መጽሓፍ ‘ጊፍት ኦፍ ኢንሰንስ’ (Gift of 
Incense) ብኣቡበከር ኣሸክሕን ኣመሪካዊት 
ብዓልቲ ቤቱ ጁዲዝ ኣሸክሕን እትዝንቶ 
መጽሓፍ እያ። ኣብ ቀዳማይ ክፋል ናይታ 
መጽሓፍ ኣቡበከር ብዛዕባ ንእስነቱ የዘንቱ። 
ዛንታ ንእስነቱ፡ ናይ ማርክ ትወይን 
‘ንእስነት ቶም ሰውየር’ ዘዘኻር ቅያታት 
ዝመልኦ እዩ። ምስ ኣዕሩኽቱ ዝገብሮ ናይ 
ቀጠፍጠፍ ተግባራት፣ ምስ ዝተጻብእዎን 
ዝበደልዎን ዝገብሮ ህልኽ ዝመልኦ መልሰ-
ግብሪ፣ ናይ ስርሓት ካይላን ገንዘብ ናይ 
ምስናዕ ተመኵሮታቱን፣ ኲናት ኢጣልያን 
እንግሊዝን ኣብ ስድራቤቱን ህዝቢ ከረንን 
ዝፈጠሮ ጽልዋ፣ ትዕዝብቲታቱ ኣብ ባህልን 
ልምድን ህዝቢ ከረን፣. . .ግርህና ብዝንጸባረቖ 
ኣዘናትዋ ስለ ዝቐረበ፡ ኣዛናዪን ኣደናቕን 
ይገብሮ። ማዕረ-ማዕረ’ቲ ቅያታት ዝመልኦ 
ዛንታኡ ኣቡበከር፡ ናይ ምዝካር ዓቕሙ 
ዝድነቕ እዩ። 
ልክዕ ከም ተመኵሮ ንእስነቱ፡ ኣቡበከር 
ምስ ጐበዘ፡ መጀመርታ ኣብ ኣስመራ፡ 
ቀጺሉ ድማ ኣብ ምጽዋዕ፡ ስዑዲ ዓረብን 
ኢትዮጵያን ዘሕለፎ ህይወት ይትንተን። 
እዚ ታሪኽ’ዚ ድማ ንባህሊ ሙዚቃ 
ኤርትራ ኣብ 50ታትን 60ታትን ይትንክፍ። 
ንትዕዝብቲታቱን ስምዒታቱን ብዘይ 
ምውርጻጽን ነፍሰ-ግትኣትን ስለ ዘቕረቦ 
ድማ ዛንታኡ ብዋሕዝን ተመሳጥን ከተንብቦ 
ትኽእል። 
ኣቡበከር ህልኸኛን ደፋርን ነበረ። እዚ ባህሪ’ዚ 
እንተ ዘይነብሮ፡ ነቲ ብስድራቤቱ ዝፍንፈን 
ዝነበረ ሞያ ሙዚቃ ከጽንዕን ክመልኽን 
ኣይምፈተነን። ንሱ፡ ንመሳርሒታት ሙዚቃ 
- ዑድ፡ ቫዮሊን፡ ጊታር፡ ማንዶሊን - ስሩዕ 
ትምህርቲ ከይተኸታተለ’ዩ ክጻወቶ በቒዑ። 
ኣሕዋቱ፡ ካብ ምዝላፍ ሓሊፎም ክሳዕ 
ምእጋድን ምስባር መሳርሒታት ሙዚቃን 
በጺሖም። ሓይሊ ፍቕሪ ስነ-ጥበብ ንኹሉ 
ደረት ዝሳገር ስለዝዀነ ግን፡ ኣቡበከር 
መሳርሒታት ሙዚቃ መሊኹ፡ ኣብ ስቱር 
መዘናግዒታትን ኣብ ናይ መርዓ መደባትን 
ተዓዲሙ ክጻወት በቕዐ። 
ልዕሊ ኹሉ’ቲ ዘጓነፎ ጸቕጢታት፡ እታ 
ኣመና ዘቕሓረቶ ናይ ሓዉ ዑስማን እያ 
ነይራ። ኣብ ኣስመራ ብኢጣልያውያን 
ዝተዳለወት “ኢቫ ኔራ” እትብል ፊልም 
ክትስራሕ እንከላ፡ ኣቡበከር ናይ ድሕረ-
ባይታ ሙዚቃ ብዑድ ክጻወት ዕድል 
ረኸበ። ብስርሑ ዝተሓጐሱ ኢጣልያውያን 
ኣፍረይቲ’ታ ፊልም፡ ገንዘብ፡ ፓስፖርትን 
ናይ ትምህርቲ ዕድል ኣብ ዓዲ-ጣልያንን 
ተመባጽዑሉ። ነዚ መደብ’ዚ ብስቱር ዘሳልጥ 
ዝነበረ ኣቡበከር፡ ገንዘቡን ፓስፖርቱን ሒዙ 
ናብ ባጽዕ እናኸደ፡ ብውዲት ሓዉን ዓርኪ 
ሓዉ ዝነበረ ኮሎኔል ሃይለማርያም ኣዛዝን 
ብኣባላት ግምሩክ ከተማ ምጽዋዕ 
ንሓንቲ ለይቲ ተኣስረ። መርከብ 
ተበገሰት፣ ኣቡበከርን ዝተሰብረ ልቡን 
ድማ ካብቲ ጕዕዞ ተዀልፉ። 
ህልኸኛ ባህሪኡ፡ ንጸቕጢ 
ዓበይቲ ኣሕዋቱ ብዓጸፋ ክምልስ 
ኣኽኢልዎ’ዩ። ንተጻብኦ ስድራቤቱን 
ኣሕዋቱን ተጻዊሩ፡ ንኮሜድያን 
ዓሊ፡ ድምጻዊት ኣምለሰት ኣባይን 
ሙዚቀኛ ኡምበርቶን መሪሑ፡ 
ካብ ኣስመራ ክሳብ ከሰላ (ሱዳን) 
ምርኢት ኣካይዱ። ድሒሩ’ውን ዓሰርተው
ሸውዓተ ዝዀኑ ሙዚቀኛታት ጠርኒፉ፡ ኣብ 
ዓሰብ ምርኢት ከም ዘካየደ ይጥቀስ። 
ኣቡበከር ኣባል ማሕበር ምምሕያሽ ሃገራዊ 
ልምዲ (ም.ም.ሃ.ል.) ከም ዝነበረ ኣብታ 
ብመምህር ኣስረስ ተሰማ ዝተጻሕፈት 
መጽሓፍ “ጠዓሞት” ኣብ ስም ዝርዝር 
ኣባላት ሰፊሩ ኣሎ። ብዘይካ’ዚ ኣብቲ 
ቅድሚ ምምስራት ማ.ም.ሃ.ል. ብማሕበር 
ተዋስኦ ደቀባት (ማ.ተ.ደ.) ዝተወደበ ካልኣይ 
ሃገራዊ ውድድር ደርፊ ሙዚቀኛ ዀይኑ 
ተሳቲፉ። ኣቡበከር ኣብ መጽሓፉ፡ ምስ’ቶም 
ኣብ 50ታት ወርሓዊ ኣብ ሲነማ ኦድዮንን 
ሲነማ ኣስመራን ምርኢት ዘቕርቡ ዝነበሩ 
ስነ-ጥበበኛታት ተጠርኒፉ ምንባሩ ይጠቅስ። 
ሓደስቲ ዜማታት ይደርስ ምንባሩ’ኳ 
እንተገለጸ፡ ዝርዝር ግን ኣየቕረበን። 
ኣብ መወዳእታ 50ታት ምስ ምልዕዓል 
ምንቅስቓስ ሓርነት ኤርትራን (ሓራካ) 
ምሽብሻብ መንግስቲ ኢትዮጵያ ንምፍራስ 
ፈደረሽንን ኣብ ኣስመራ ዝሰፈነ ከቢድ 
ወጥሪ፡ ንኣቡበከር ቅሳነት ኣይሃቦን። 
ሰራዊት ኢትዮጵያ ንህዝቢ ከርዕድ ጀመረ፣ 
ኤርትራውያን ተእስሩ፡ ተገፍዑን ተቐትሉን። 
ንስነ-ጥበበኛታት’ውን ከቢድ መስርሕ 
ምመያ፡ ናጽነቶም ዝድርት ኰነ። ኣቡበከር፡ 
ዝሓሸ ዕድል ስራሕ ንምርካብ ንስድራቤቱ 
ቐዲሙ ናብ ኢትዮጵያ ከደ። ኣዲስ-ኣበባ 
ምስ ኣተወ፡ ብምትሕብባር ደቂ ዓዱ፡ ናይ 
ሙዚቃ ስራሕ ክረክብ ግዜ ኣይወሰደን።
ብቐንዱ ፍቕሪ ሙዚቃ ንኸሕድርን 
ዑድ ንኽጻወትን ዝደረኹ፡ ሙዚቃ ሱዳንን 
ሱዳናውያን ሙዚቀኛታትን እዮም። 
ሙዚቃ ሱዳን ኣብ ኣቡበከር ጥራሕ 
ዘይኰነ፡ ኣብ ብዙሕ ክፋል ህዝቢ ኤርትራ 
ጽልዋ ነበሮ። ብዘይካ’ዚ፡ ልክዕ ከም ብዙሓት 
ኤርትራውያን ሙዚቀኛታት፡ ካብ 
ቃኘው ትፍኖ ዝነበረት ሬድዮ ኤፍ-ኤም 
እናሰምዑ ምስ ዘመናዊ ሙዚቃ ዝተላለዩ፡ 
ኣቡበከር’ውን ኣብ እዋን ንእስነቱ፡ ኣብ 
ትሕቲ ጽላል ወይኒ ገዛኡ፡ ካብ ግራማፎን 
ናይ ኣቦኡ፡ ብዲስኮታት ናይ ጣልያን 
ደርፍታት ይሰምዕ ነይሩ። ብዘይካ’ዚ፡ ኣብ 
ኤርትራ፡ ምስ ከም ኡምበርቶ ባርቡይ 
ዝኣመሰሉ መምህራን ሙዚቃ ክጻወት 
ስለ ዝበቕዐ፡ ነቲ ብሓርኰትኰት ዘጥረዮ 
ክእለት ሙዚቃ ብፍልጠት ኣብ ምብራኹ 
ዓቢ ተራ ተጻወተ። እዚ ተመኵሮ’ዚ ድማ 
ንዘመናዊ ሙዚቃ ኢትዮጵያ ጸለዎ። 
ብዘይካ ኣቡበከር፡ ሻለቃ ግርማይ ሓድጉ፡ 
ግርማይ ሰለሙን፡ ሰላም ስዩም ገለ ካብ’ቶም 
ጸለውቲ ኤርትራውያን ሙዚቀኛታት ኣብ 
ዘመናዊ ሙዚቃ ኢትዮጵያ እዮም።
ኣቡበከር ኣብ ኣዲስ-ኣበባ ኣብ መዘናግዒ 
ቦታታት ክጻወት ምስ ጀመረ፡ ምስ ገዲም 
ስነ-ጥበበኛ ግርማይ ሓድጉ ተላለየ። ኣብቲ 
ብጠለብ ግርማይ፡ ኣብ ቅድሚ ጀነራላት ናይ 
ኢትዮጵያ ዝገበሮ ምርኢት፡ ብሓርኰትኰቱ 
ዝመለኸን መሳርሒታት ሙዚቃ - ጊታር፡ 
ቫዮሊን፡ ዑድን ማንዶሊንን - እናኣበራረየ 
ክጻወት ዝረኣይዎ’ቶም ጀነራላት፡ ብኽእለቱ 
ተደነቑ፣ ኣባሎም ክኸውን’ውን ብዘይውዓል
ሕደር ብርቡሕ ደሞዝ ቈጸሩዎ። ከም ደራሲ 
ዜማ ተቘጺሩ ክሰርሕ ምስ ጀመረ ድማ፡ 
ፍሉይን ተፈታውን ዜማታት ክደርስ ግዜ 
ኣይወሰደሉን። ነዚ ወርቃዊ እዋን ናይ 
ሙዚቃ ጕዕዞኡ ድማ ብኸምዚ ዝስዕብ 
ይገልጾ፤
“ቀዳመይቲ ዘውጻእኩዋ ዜማ፡ ‘ኣይኖቼ 
ሁሌ ይከተሉሻል’ (ኣዒንተይ ወትሩ 
ይኽተሉኺ) እትብል ብጥላሁን ገሰሰ 
ዝተደርፈት እያ ነይራ። ቅድን ህርመትን 
ናይ ደርፍታተይ ካብቲ ኣብ ኣዲስ ኣበባ 
ልሙድ ዝነበረ ደርፍታት 
ዝተፈልየ’ዩ ዝነበረ። ካብ ላቲን 
ኣመሪካን ሱዳንን ዝተወስደ 
ህርመታትን ትዊስት ናይ 
ኣመሪካን ክጥቀም ጀመርኩ። 
ብዙሕ ካብ ዝደረስኩዎ 
ዜማታት ንብዙነሽ በቀለ፡ 
ጥላሁን ገሰሰን ማሕሙድ 
ኣሕመድን ተዋሂቦም። እዚ 
ደርፍታት’ዚ ኣብ ኢትዮጵያ 
ኣዝዩ ህቡብ’ዩ። መንገዲ ኣየር 
ኢትዮጶያ ነዚ ደርፍታት’ዚ 
ብዝተፈላለየ ቕዲ ኣሐዲሱ 
ከቕርቦ ጀሚሩ። ኣብቲ 
መበቈላዊ ቀረጻታት፡ ቫዮሊን 
ወይ ማንዶሊን እጻወት 
ነይረ። ግርማይ ሓድጉ ድማ 
ኣኮርድዮን።” 
ዝርዝር ናይቲ ኣቡበከር 
ዝዘየሞ ደርፍታት ንደረጃ 
ጽልዋኡ ብዝበለጸ ክገልጽ ይኽእል። 
ብፍላይ ምስ ሙዚቃ ኢትዮጵያ 
ሌላ ንዘለዎም ሰባትን ንናይ 60ታትን 
70ታትን መንእሰያት፡ ሸፋሽፍቲ ዓይኒ 
ዘበርኹ’ዮም ነይሮም። “የፍቅር ሸማኔ” 
ብዙነሽ በቀለ፣ “ህይወቴ ኣንቺ በመሆንሽ”፡ 
“እንግዳየ ነሺ”፡ “የህይወቴ ህይወት”፡ “ክፉ 
ኣይንካሽ”፡ “እናቴ ነሽ” ዝብላ ብጥላሁን 
ገሰሰ ዝተደርፋ፡ ከምኡ’ውን “ሸጊቱ” 
ብማሕሙድ ኣሕመድን “ጋራ ስር ነው 
ቤትሽ” ዝብላ ደርፍታትን ኣብ መጽሓፍ 
‘ጊፍት ኦፍ ኢንሰንስ’ ተጠቒሰን ኣለዋ። 
እዚ ዜማታት’ዚ፡ ኣብ ዓበይቲ መድረኻት 
ወትሩ ዝደጋገም፣ ብዝተፈላለየ ቕዲ ዳግም 
ዝሕደስ፣ ኣብ ውድድራት ደርፊ ድማ ከም 
መምዘኒ ዝምረጽ እዩ። 
ኣቡበከር ብዘይካ ተጻዋቲ መሳርሒ 
ሙዚቃን ደራሲ ዜማን ምዃኑ፡ ወናኒ “ቬኑስ 
ክለብ” እትበሃል ባርን ለይታዊ ትልሂትን 
ብምዃን፡ ንዝተፈላለዩ ሙዚቀኛታት ናይ 
ስራሕ ዕድል ከፊቱ። ህቡብ ድምጻውን 
ጊታሪስትን ተኽለ ኣድሓኖም (ህውከት) 
ሓደ ካብኣቶም እዩ። እታ ትካል ኣብ 
ኣዲስ-ኣበባ ህብብቲ ነበረት። ድሕሪ ምስ 
ቀዳመይቲ ሰበይቱ ምፍታሑ ዝተላለያ 
ኣመሪካዊት በዓልቲ ቤቱ፡ ጂዲዝ ኣሸክሕ፡ 
ኣብ ምምዕባል’ዛ ትካል ዓቢ ግደ ነበራ። 
ስርዓት ደርግ ናብ ስልጣን ምስ መጽአ 
ግን፡ ኣቡበከርን ስድራቤቱን ትካሎም 
ዓጽዮም ናብ ኣመሪካ ክኸዱ ተገደዱ።
ክንድዚ ዝኣክል ጽልዋ ዝፈጠረ ሙዚቀኛ 
ኣቡበከር፡ ኣብ ታሪኽ ሙዚቃ ኢትዮጵያ 
ግን ዳርጋ ተጠቒሱ ኣይፈልጥን። ኣብ 
መርበብ ኢንተርነት፡ ብዛዕባ ኣቡበከር ኣሸክሕ 
ዝተጻሕፈ ዳርጋ ኣይርከብን። ብዛዕባ ንሱ 
ዝደረሶ ደርፍታት ግን ብብዝሒ ጽሑፋት 
ክንረክብ ንኽእል። እቲ ምኽንያት፡ ኣቡበከር 
ድሕሪ ምምጻእ ደርግ ብብዙሕ መሰናኽል 
ናብ ኣመሪካ ስለ ዝኸደን ክሳብ ኣብ 
ዓመተ 2000 ሓሚሙ ብሞት ዝፍለን፡ 
ካብ ስእሊ ሙዚቃ ስለ ዝረሓቐ ክኸውን 
ይኽእል’ዩ። ምናልባት፡ ብዛዕባ ደርፍታት 
ክንሓስብ እንከለና፡ ነቶም ኣብ መድረኽ 
ዝወጽኡ እምበር፡ ድሕሪ መድረኽ ንዝነጥፉ 
ስነ-ጥበበኛታት ኣቓልቦ ስለ ዘይንህብ 
ክኸውን እውን ይኽእል። ልዕሊ ኹሉ 
ግን፡ እቶም ኤርትራውያን ሙዚቀኛታት 
ብዝደረሱሎም ዜማታት ናይ ባሃርነት 
ማዕርግ ዝተዋህቦም ዓበይቲ ኢትዮጵያውያን 
ሙዚቀኛታት፡ ንተራን ኣበርክቶን ናይቶም 
ብድሕሪ መጋረጃ ብምዃን ዘበርከቱሎም 
ሙዚቀኛታት ኣብ ምግላጽ ከም ዝሓመቑ 
ዘካትዕ ኣይኰነን። 
ኣቡበከር፡ ዜማታቱ ብዘይፍቓድ ተወሲዱ 
ከይኣክል፡ ኣፍልጦ ክስእን ምስ ጀመረ፡ 
ንዝዀነ ድምጻዊ ዜማ ከይህብ መሓለ። ከም 
ኦቦ ቕዲ ኢትዮጵያዊ ጃዝ ዝፍለጥ ‘ሙላቱ 
ኣስታጥቀኝ’ ካብ ዜማታት ኣቡበከር ብዘይ 
ኣፍልጦኡ ብምጥቃሙ፡ ኣቡበከር ኣሸክሕ 
ኣብ ልዕሊኡ ክሲ ከም ዝመስረተን እንተዀነ 
ዝግብኦ ምላሽ ከም ዘይረኸበን ጁዲዝ 
ኣሸክሕ ተዘንቱ። ብዘይካ’ዚ እታ “ጋራ 
ስር ነው ቤትሽ” እትብል ህብብቲ ደርፊ 
ብኣቡበከር ኣሸክሕ ከም ዝተደርሰት ኣብ 
መጽሓፍ “ጊፍት ኦፍ ኢንሰንስ” ተጠቒሱ 
ኣሎ። ደራፊ ናይዛ ደርፊ፡ ተሾመ ምትኩ 
ግን፡ ምስ መርበብ ሓበሬታ ታድያስ ኣብ 
ዝገበሮ ቃለ-መሕትት፡ ንዜማ ናይታ ደርፊ 
ባዕሉ ከም ዝደረሶ እዩ ሓቢሩ። 
ንታሪኽ ዘመናዊ ሙዚቃ ኢትዮጵያ 
ብደቂቕ ምስ እንውከስ፡ ተራ ኤርትራውያን 
ሙዚቀኛታት መሰረታዊ ምዃኑ ክንግንዘብ 
ንኽእል። እዚ መረዳእታ’ዚ ብዙሕ ክትዕ 
ክፈጥር ይኽእል ይኸውን። ንሱ ግን 
ኣይኰነን እቲ ኣገዳሲ። ወላ’ኳ ኤርትራውያን 
ሙዚቀኛታት ዝቐለሱዎ እንተነበረ፡ እቲ 
ሙዚቃ፡ ኢትዮጵያዊ ሙዚቃ’ዩ። ካብዚ 
መረዳእታ ተበጊስና ክንሓቶ ዝግባእ ሕቶ፡ እቲ 
ኣብ ሓምሳታት ብድሩት ዓቕምን ዕድላትን 
ተወዳዳርን ጸላውን ዝነበረ ዘመናዊ ሙዚቃ 
ኤርትራ፡ ኣብዚ ሕጂ እዋን ኣብ ከመይ 
ደረጃ በጺሑ ኢልካ ምሕታት እዩ። መልሲ 
ናይዚ ሕቶ፡ ካብ ምብትታኽ ሰንሰለት ባህላዊ 
ውርሻ ሙዚቃ ዝነቐለ ከይኰነ ኣይተርፍን። 
ኣሰር ናይ’ዞም ገዳይም ሙዚቀኛታት ኣብ 
ከመይ ደረጃ ኣሎ፡ ኢልና’ውን ክንግምግም 
ከድልየና’ዩ። ኣብዚ ገምጋም ነቲ ናይ ቀደም 
መድረኽ ምስ ናቱ ክውንነት ብምዝማድ 
ክንግምግሞ፡ ነዚ ህልው መድረኽ ድማ ምስ 
ክውንነቱን ዕድላቱን ክንመዝኖ ይግባእ። 
ታሪኽ ህይወት ገዳይም ሙዚቀኛታት 
ምፍላጥ፡ ብዘይካ’ቲ ኣብ ምብራኽ ኣፍልጦ 
ታሪኽ ሙዚቃ ኤርትራ ዘለዎ ግደ፡ 
ደራኽን መሃርን እዩ። ምኽንያቱ፡ ገዳይም 
ሙዚቀኛታት፡ ዝለዓለ ባህላዊ ጸቕጢ፡ ዝተሓተ 
ዕድል ትምህርቲ ሙዚቃ፡ ዝደኸመ ርክብ 
ምስ ምዕባለ ሙዚቃን ንህይወቶም ዘስግእ 
ጸቕጢ ነይሩዎም’ዩ። ነዚ ኹሉ ድሩትነት 
ዘሳገረ ረቂቕ ሓይሊ ግን ከመይ ከም ዝነበረ 
ካብ ታሪኽ ህይወቶም መረዳእታ ክንወስድ 
ንኽእል። ምናልባት’ውን ድሩትነት ጸቕጥን 
ንዝያዳ ጻዕርን ተበላሓትነትን ዘተባብዕ ስለ 
ዝዀነ ክኸውን ይኽእል’ዩ። መንእሰያት ስነ-
ጥበበኛታት ግዜን ቦታን ተሳጊሩ ነባሪ ዝዀነ 
ፍርያት ከፍርዩ፡ ሃብታም ባህላዊ ውርሻ 
ክህልዎም ኣገዳሲ’ዩ። ህልዊ ጸገታት ክንብል 
እንከለና፡ ንፍርያት ገዳይም ስነ-ጠበበኛታት 
ዝሓቘፈ እዩ። ምኽንያቱ፡ ፍርያት ገዳይም 
ስነጥበበኛታት ኣገዳሲ መወከስን መበገስን ስለ 
ዝዀነ። ልክዕ ከምቲ ሓንቲ ሃገር ካብ ታሪኻ 
ተነጺላ ክትነብርን ክትብልጽግን ዘይትኽእል፡ 
ዝዀነ ባህሊ’ውን ካብ መበቆሉን ታሪኹን 
ተነጺሉ ክምዕብል ኣይክእልን።

*
ኤፍረም ሃብተጽዮን

ዕዉት ንግደት ዲያስፖራ ዕዉት ንግደት 
ኣብ’ዚ ክራማት ብቑጽሪ ኣብ’ዚ ክራማት ብቑጽሪ 
ብርክት ዝበሉ ኣብ ደገ ዝነብሩ ብርክት ዝበሉ ኣብ ደገ ዝነብሩ 
ኤርትራውያን በጻሕቲ ናብ ኤርትራውያን በጻሕቲ ናብ 
ሃገሮም ምምጽኦም ይፍለጥ። ሃገሮም ምምጽኦም ይፍለጥ። 
ሃገራዊ ማሕበር መንእሰያትን ሃገራዊ ማሕበር መንእሰያትን 
ተመሃሮን ኤርትራ ድማ፡ ከም ተመሃሮን ኤርትራ ድማ፡ ከም 
መቐጸልታ ናይ’ቲ በብእዋኑ ዘካይዶ መቐጸልታ ናይ’ቲ በብእዋኑ ዘካይዶ 
መደባት፡ ኣብዚ ክራማት ንዝመጹ መደባት፡ ኣብዚ ክራማት ንዝመጹ 
ነጋድያን ዲያስፖራ እውን፡ ምስ ነጋድያን ዲያስፖራ እውን፡ ምስ 
ሃገሮም ዘለዎም ምትእስሳር ዘዕብዩ ሃገሮም ዘለዎም ምትእስሳር ዘዕብዩ 
ዝተፈላለዩ ንጥፈታት ኣካይዱ። ዝተፈላለዩ ንጥፈታት ኣካይዱ። 
ንሓፈሻዊ ዝተኻየደ ንጥፈታት ንሓፈሻዊ ዝተኻየደ ንጥፈታት 
ብዝምልከት ኣብ ማእከላይ ቤት ብዝምልከት ኣብ ማእከላይ ቤት 
ጽሕፈት ሃማመተኤ ምስ ሓላፊ ክፍሊ ጽሕፈት ሃማመተኤ ምስ ሓላፊ ክፍሊ 
ዝምድናታት ወጻኢ ኣቶ ዳንኤል እያሱ ዝምድናታት ወጻኢ ኣቶ ዳንኤል እያሱ 
ዝተኻየደ ቃለመጠይቕ ይስዕብ፦  ዝተኻየደ ቃለመጠይቕ ይስዕብ፦  
• ክፍሊ ስርሓት ወጻኢ ማሕበር • ክፍሊ ስርሓት ወጻኢ ማሕበር 
እንታይ ዓይነት ዕማማት እዩ ዘካይድ?እንታይ ዓይነት ዕማማት እዩ ዘካይድ?
ክፍሊ ስርሓት ወጻኢ ሓደ ካብ ሓሙሽተ 
ክፍልታት ማሕበር ኮይኑ፡ ክልተ ዓበይቲ 
ዕላማታት ንምትግባር ዝቖመ እዩ። ቀዳማይ፡ 
ተሳትፎ ኣብ ወጻኢ ሃገራት ዝቕመጡ 
ኤርትራውያን መንእሰያት ኣብ ምዕዋት 
ሃገራዊ መደባት ምውሓስ ክኸውን ከሎ፡ 
ካልኣይ ድማ ድምጺ መንእሰይ ኤርትራ 
ኣብ ዞባውን ኣህጉራውን መዳይ ከም 
ዝዓዝዝ ምግባር እዩ። ነዚ ዝተጠቕሰ 
ዕላማታት ንምብጻሕ ድማ መደባቱ ኣብ 
ኣሃዱታት ኤርትራውያን መንእሰያት 
ድያስፖራን ኣህጉራዊ ዝምድናታትን 
ወዲቡ ይሰርሕ። ኣብ ዓውዲ ኣህጉራዊ 
ዝምድናታት ማሕበር፡ ብደረጃ ክልተኣዊ 
ምስ ማሕበራት መንእሰያት ተመሃሮን 
ዝተፈላለያ ሃገራት ይሰርሕ። ኣብ ዞባውን 
ኣህጉራውን መዳይ ድማ ከም ኣባል 
ናይ ዝተፈላለያ ውድባት መንእሰያት 
ተመሃሮን ይነጥፍ።   
ተሳትፎ ኣብ ወጻኢ ሃገራት ዝቕመጡ 
መንእሰያት ኣብ ምዕዋት ሃገራዊ መደባት 
ኣብ ዝብል ዕላማ ዝካየድ ንጥፈታት 
ንምጥቃስ፦ ኣብ ደገ ዝነብሩ ወለንታውያን 
መንእሰያት ኣብ ውሽጢ ሃገር ብምእታው 
ብሞያኦም ኣብ ትካላት ማሕበራዊ 
ኣገልግሎት ተመዲቦም ንኸብርክቱ 
ዘድሊ ምውህሃድ ምግባር፤ ነቶም ኣብ 
ስሩዕ መደብ ሃገራዊ ኣገልግሎት ክሳተፉ 
ጠለብ ዘቕርቡ ምስ ዝምልከቶም ኣካላት 
ብምውህሃድ ጠለባቶም ምምላስ ኮይኑ፡ 
ብዕረፍቲ ናብ ኤርትራ ኣብ ዝመጽሉ 
ኣጋጣሚታት ድማ ምስ ሃገሮም ዘለዎም 
ምትእስሳር ዘዕብዩ ከም “ዙራ ንሃገርካ” 
ዝኣመሰሉ ንጥፈታት ብምስራዕ፡ ኣብ 
ታሪኻውን ልምዓታዊ ፕሮጀክትታትን  
ዑደት ከምዘካይዱ ይግበር። ብተወሳኺ 
እውን ኣብቲ ብመንገዲ ማሕበርን 
መሻርኽቲ ትካላትን ዝካየዱ ንጥፈታት፡ 
ከም ሃገራዊ ፌስቲቫላት፡ ብዓበይቲ 
ካድራት ዝወሃቡ ሰሚናራት፡ ሓባራዊ ዘተ፡ 
ምስትምቓር ባህላውን ጥበባውን ፍርያት፡  
ማእቶታዊ ስርሓትን ካልእን ከም ዝሳተፉ 
ምግባር ገለ ካብ’ቲ ኣብ ዝካየድ መደባት 
እዩ።
ኣብዚ ክራማት ኣዝዮም ብዙሓት 
በጻሕቲ ናብ ኤርትራ ምምጽኦም ከመይ 
ትገልጾ? ትገልጾ? 
ልክዕ እዩ ኣብዚ ክራማት ብዙሓት 
ኤርትራውያን በጻሕቲ ኣትዮም ኣለዉ። 
እቲ ምኽንያት ክልተ ነገር ክኸውን 
ይኽእል እዩ። ሓደ ብሰንኪ ኣህጉራዊ ለበዳ 
ኮቪድ ምንቅስቓሳት ተደሪቱ ብምጽንሑ፡ 
ሕጂ እቲ ምንቅስቓስ ብመጠኑ ምስ 
ተፋኾሰ፡ እቲ ምብጻሕ ዋሕዙ ዛይዱ 
ክኸውን ይኽእል እዩ። እቲ ካልኣይ ድማ 
እዚ ዘለናዮ ህሉው መድረኽ፡ መድረኽ 
መኸተን ልምዓትን ተወሳኺ ድርኺት 
ፈጢሩሎም ክኸውን ይኽእል እዩ።  
ማሕበር፡ ካብ ደገ ንዝመጹ 
በጻሕቲ ዝዓለመ ዝተፈላለዩ ንጥፈታት 
የካይድ እዩ። ኣብዚ ክራማት ዘካየዶም 
ንጥፈታትከ እንታይ ይመስሉ?
ንካብ ደገ ዝመጹ ኤርትራውያን 
ብፍላይ ድማ ነቶም ኣብ ደገ ተወሊዶም 
ኣብኡ ዝዓበዩ መንእሰያት ዕላማ ዝገበረ 
“ዙራ ንሃገርካ” ዝብል ሓደ ዓቢ ንጥፈት 
ነካይድ ኢና። እዚ መደብ እዚ ነዊሕ 
ዝተሰርሓሉ መደብ እዩ። ኣብዚ ክራማት 
እውን ማሕበር ከም መቐጸልታ ናይቲ 
ዝገብሮ ዝነበረ፡ ብዕብይ ዝበለ ደረጃ ከካይዶ 
ጸኒሑ። ኣብዚ ናይ ሎሚ ዓመት ልዕሊ 
800 ሰባት ተሳቲፎሞ። ከም ተወሳኺ፡ 
እዞም በጻሕቲ ኣብ ናይ ምግራብን ደም 
ምልጋስን ንጥፈታት እውን ተሳቲፎም 
እዮም።
ዑደት እሞ ከመይ ነይሩ፧ እቲ
ምብጻሕከ ናበይ ናበይ እዩ ነይሩ፧
እቲ ዑደት ናብ ክልተ መስመራት 
ዘተኮረ እዩ ነይሩ። እቲ ሓደ መስመር፡ 
ካብ ኣስመራ ተበጊስካ፡ ናብ ኮሌጅ 
ስነፍልጠት ማይ ነፍሒ፡ ዲጋ ሎጎ፡ ልምዓታዊ 
ቦታ ሓልሓለ፡ ዲጋ ምስላም  ከምኡ’ውን 
ታሪኻዊ ቦታ ዓዲ በጊዖ ዘካተተ እዩ 
ነይሩ። እታ ናይ ዓዲ በጊዖ ጉዕዞ ምስ 
ምሕያል ክራማት  መንገዲ ከሕልፈና ስለ 
ዘይክኣለ ሓንቲ ግዜ ጥራይ’ያ ተኻይዳ። 
ኣብቲ ዝገበርናዮ ቀዳማይ ገጽ ዑደት 
ብኹሎም ወገናት ከም ማእከል ሓበሬታን 
ካርታን ኤርትራ፡ ኢንስቲትዩት ተክኖሎጂ 
ኤርትራ (ኮለጅ ስነፍልጠት ማይነፍሒ)፡ 
ኣካየድቲ ፕሮጀክትታት ዲጋ ሎጎን 
ምስላምን፡ ኮርፐረሽን ጥሪትን ዘራእትን፡ 
ምምሕዳር ንኡስ ዞባ ዓዲዃላ፡ ካልኦት 
ኩሎም ብዘተፈላለየ መልክዕ ዘበርከቱን 
ዝተገብረልና ምትሕብባር ኣዝዩ ዝምስገን 
እዩ ነይሩ። ኩሎም ኣካላት ኪኖ ምግላጽ 
ብምሉእ ዓቕሞም  ከአንግዱና ንዝገበርዎ 
ጻዕሪ ነመስግን። ነቲ ኣብ ባይታ ዘሎ 
ምዕባለታት ክገልጹ ዝኽእሉ ክኢላታት 
ብምቕራብ ድማ ሰፊሕ መብርሂ 
ሂቦሙና። ኣብ ኮለጅ ስነ-ፍልጠት ማይ 
ነፍሒ፡ ብዛዕባ ኣሰራርሓን ዕላማን እቲ 
ኮሌጅ ካብኡ ሓሊፎም ድማ ብዛዕባ 
ዕላማታት ትካላት ላዕለዋይ ትምህርቲ 
ኤርትራ ሰፊሕ መብርሂ ተዋሂቡና። 
ኣብቶም ካልኦት ዝኸድናዮም ቦታታት 
ልምዓት እውን ብዛዕባ ኣሰራርሓን መጻኢ 
መደባትን እቲ ፕሮጀክትታት ብሰፊሕ 
መብርሂ ተዋሂቡና እዩ። 
• መልሰ-ተግባር ነጋድያን ዲስፖራኸ  
ከመይ ይመስል ነይሩ?
መልሰ-ተግባር  በጻሕቲ ንዕግበቶምን 
ተመስጦኦምን ዘንጸባርቕ’ዩ ነይሩ። ከምዚ 
ዓይነት መደባት ክሰፍሕን ኣብ ውሽጥን 
ኣብ ወጻእን  ዝቕመጥ ዜጋ ብዝሰፍሐ 
ንኽሳተፍ ብዝልዓለ ደረጃ ክድፈኣሎም 
ዘዘኻኽር እዩ። ከም ኣብነት ኣብ ኮሌጅ 
ስነ-ፍልጠት፡ ብዛዕባ እቲ ኮሌጅ ኣብ 
ዝወሃበና ዝነበረ ኣስተምህሮ፡ “ንሕና 
ኣብዚ ጉዳይ እንታይ ኣበርክቶ ክንገብር 
ንኽእል?” እናበሉ እዮም ብቐጻሊ ዝሓቱና 
ነይሮም። እዚ ድማ መርኣያ ተምሳጦምን 
ኮይኑ እዩ ዝስመዓኒ።  
• እቲ ካልኣይ ገጽ ናይ’ቲ ዑደትከ 
ካበይ ናበይ እዩ ነይሩ፧
ካልኣይ መስመር ዑደት ከባቢ ባጽዕን 
ፎሮን ኣብ ዘለዉ ታሪኻውን ልምዓታውን 
ቦታታት ዝተኻየደ ኾይኑ፡ እዚ ዑደት ካብ 
ዲጋ ደማስ (ጋሕቴላይ) እዩ ጀሚሩ። 
ካብኡ ናብ ባጽዕ ኣብ ዝርከቡ ታሪኻዊ 
ቦታታት፡ ከም ብዓል ቤተ መዘክር ዞባ 
ሰ/ቀ/ባሕሪ፡ ታሪኻዊ መስጊድ ሰሓባ፡ 
ወደብ ባጽዕ፡ መፍረ ጨው ሰሊና፡ 
ኢንዳስትሪ ፕላስቲክ ከምኡ’ውን 
ኣህጉራዊ መዓርፎ ነፈርቲ ከተማ ባጽዕ 
ዘጠቓለለ እዩ ኔሩ። ካብኡ ብምቕጻል 
ንታሪኻዊ ቦታ ኣዱሊስ እውን ምብጻሕ 
ተገይሩ። ብሓፈሻ እዚ ዑደት እዚ ናይ 
ሰለስተ መዓልታት መደብ እዩ ነይሩ። ኣብ 
መንጎ መንጎ ድማ እቲ ናይ ምዝንጋዕን 
ምሕንባስን መደብ ተኻይዱ። ኣብ 
ገርግሱም ከምኡ’ውን ሓምላይ ደሴት 
ናይ ምዝንግዓት መደብ ተኻይዶም። 
ምምሕዳር ከተማ ባጽዕ ድማ ንበጻሕቲ 
ናይ እንቃዕ ደሓን መጻእኩም መደብን 
ነቲ ብኣካል ክብጻሕ ዘይተኻእለ ኣገደስቲ 
ቦታታት እቲ ንኡስ ዞባ ዝምልከት 
መግለጽን ተዋሂቡ። ብሓፈሻ  ንበጻሕቲ 
ልዑል ተመስጦ ዝፈጠረ ዑደት እዩ ኔሩ። 
ኣብዞም ዝተኻየዱ ናይ ዑደት 
ንጥፈታት፡ ተራ ማሕበር እንታይ እዩ ነይሩ?
ተራ ማሕበር ምውህሃድን ምሕደራን 
መደብ እዩ። መጀመርያ ካብ ወርሒ 
ሚያዝያ 2022 ጀሚሩ ሓበሬታ ዑደት 
ኣብ ገጻት ማሕበራዊ ሜድያ ከም 
ዝዝርጋሕ ተጌሩ። ኣብ ወርሒ ሓምለ 
ድማ ነቶም ኣቐዲሞም ዝተመዝገቡን 
ሓደስትን ብኣካል ብምእንጋድ መደባት 
ሰሪዑ። ምስ ኣአንገትቲ ትካላት መደባት 
ኣወሃሂዱ፡ ኣገልግሎት መጓዓዝያ 
ብምቕራብ ድማ መደባት ዑደት ከም 
ዝካየድ ጌሩ። ኣብዚ ዝተኻየደ መደባት 
ካብ ተሳተፍቲ ወለንታውያን ብምልላይ 
ከም ኣወሃሃድቲ መደብ ጉዕዞ ከም 
ዘበርክቱ ተጌሩ። ብሓፈሻ ማሕበር ካብ 
ምውጣን ክሳብ ምዝዛም ናይቲ መደብ፡ 
ካብቲ ዑደት ኣይፍለን እዩ። 
ብቕዓት ናይ’ቶም ዝገልጹ ኣካላትከ 
ከመይ ትገልጾ?ከመይ ትገልጾ?
ኣብ ዝተፈላለዩ ቦታታት ዝተፈላለዩ 
ሰባት እዮም መብርሂታት ዝህቡና 
ነይሮም። ጽቡቕ ኣፍልጦን ናይ ኣገላልጻ 
ብቕዓትን እውን ኔርዎም። ኣብ ገለ ገለ 
ናይ ዝናብ ኩነታት ዝፈጥሮ ሕጽረት ግዜ 
አጋጥምና ኔሩ እዩ። ብሓፈሻ ክንርእዮ 
ከለና፡ ጽቡቕ ምድላዋት ገይሮም እዮም 
ጸኒሖምና። ግብረ መልሲ ናይ በጻሕቲ 
እውን ካብዚ ዝፍለ ኣይነበረን። 
• ብዙሓት ካብ’ቶም በጻሕቲ፡ እዚ ዝተኻየደ ንጥፈት ብዝዓበየ መልክዑ 
ክካየድ ከም ዝደልዩ ተዛሪቦምኒ ነይሮም። 
ካልእ ንጥፈታት እውን ክውሰኽ ባህጊ 
ኣለዎም።  
ኣብዚ መዳይ እዚ ናይ መጻኢ 
መደባት ማሕበር እንታይ እዩ ዝመስል፧
እወ ከምዚ ዓይነት ርእይቶታት ንዓና 
እውን ብቐጻሊ ይመጸና እዩ። እዚ ድማ 
ከም እወንታዊ ግብረመልሲ ኢና ንወስዶ። 
ማሕበር ከም ሓደ ናይ መንእሰያት 
መድረኽ መጠን፡ እዚ ክንገብር ንኽእል 
ኢና ወይ ንደሊ ኢና ንዝበለ ኣካል፡ 
እሞ ድማ ማሕበር ነቲ መደብ እንተ 
ኣሚኑሉ፡ ንምትግባሩ ድሕር ኣይንብልን 
ኢና። ዝተፈላለዩ ሃነጽቲ ተበግሶታትን 
ሓሳባትን ምእንጋድ ሓደ ካብ ባህሊ 
ስራሕ ማሕበር እዩ። ብሰንኪ ለበዳ ኮቪድ 
ድኣ ተወንዚፉ ጸኒሑ እምበር፡ ንዝሰፍሐ 
ድሌታት መንእሰያት ብፍላይ ድማ ካብ 
ደገ ንዝመጹ ኤርትራውያን መንእሰያት 
ዝሓቁፍ መደባት ዝሓዘ ሃገራዊ ፈስቲቫል 
መንእሰያት ኣብ ሳዋ ይካየድ ነይሩ እዩ። 
ብፍላይ ድማ ምስ ምውርራስ ታሪኽ፡ 
ኣፍልጦ ህሉው ኩነታት፡ ትምህርትን 
ምህዞን፡ ባህልን ስፖርትን ካልኦት 
ንጥፈታትን። ምስ ምእላይ ለበዳ ኮሮና  
ድማ እቲ ዝጸንሐ መደባት ኣብ ቦትኡ 
ክምለስ ጸገም ዘለዎ ኣይመስለንን። 
ብሓፈሻ ክርአ እንከሎ፡ ማሕበር ድሌታት 
መንእሰያት ዝእንገደሉ መድረኽ ክሳብ 
ዝኾነ፡ ከከም ኩነታቱ ዝተፈላለዩ መደባት 
ክሰርዕ ጸኒሑ እዩ፡ ኣብ ቀጻሊ’ውን ከምኡ 
ምግባር ኣገዳሲ ይመስለኒ። 
ኣብ ማሕበር ንዝካየዱ ንጥፈታት 
ብፍላይ ድማ ናይ ደገ ዝሳተፍዎ 
ንጥፈታት ብዝምልከት፡ ብኸመይ ኣገባብ 
እዩ ሓበሬታታት ዝዝርጋሕ?
ኣብዚ ጉዳይ እዚ ዝተፈላለዩ 
ርእይቶታት ይመጹና እዮም። ገሊኦም 
እውን ንሕና ኣብ ምዉት ግዜ ኢና 
ሰሚዕና ዝብሉ ሰባት እውን ኣለዉ። 
ከምቲ ኣቐዲመ ዝጠቐስክዎ ብወገና፡ 
ኣቐዲምና መደብ ”ዙራ ንሃገርካ” ከም 
ዘሎ ኣብ ኢንተርነት ንሕብር። ምዝገባ 
ምስ ጀመርና ድማ ኣብ ርእሲ እቶም 
ኣቐዲሞም ብመርበብ ኢንተርኔት 
ዝተመዝገቡ ብዝተፈላለየ መንገዲ ሰሚዑ 
ዝመጽእ ክነአንግድ ጸኒሕና። ብመንገዲ 
ማዕከናት ዜና ኣየዋዓዋዕናን። እቲ ዝመጸና 
ብዝሒ ገያሾ ምስቲ ኣብ ባይታ ዘሎ 
ኩነታት መሳለጥያ ከም መዕረፊ ኣጋይሽ 
ኢና ኣዛሚድና ከነማሕድሮ ጸኒሕና። 
ከም ኣብነት ኣብ ከተማ ምጽዋዕ እንተ 
ወሲድና፡ ኣብዚ ክራምት እዚ ብዝተፈላለየ 
መንገዲ ዝኸይድ ብዝሒ በጻሒ ንኹነታት 
መዕረፊ ኣጋይሽ ጸቕጢ ጌሩሉ ጸኒሑ እዩ፡ 
ንሕና’ውን ነዚ ኣብ ግምት እናእቶና ኢና 
መደባት ክንሰርዕ ጸኒሕና።  
ኣብ መወዳእታ ክትብሎ እትደሊ 
ነገር እንተሎ ዕድል ክህበካ፧
ኣገዳስነትን ኣድማዕነትን ናይዚ 
ዝተኻየደ ዑደታት፡ ካብ ግብረመልሲ ናይ 
በጻሕቲ ክንዕዘቦ ክኢልና ኢና። ልዑል 
ተመስጦ ኣሕዲርሎም እዩ። ስለዚ እቶም 
ነዚ ዕድል ከስተማቕሩ ዘይበቕዑ ዜጋታት፡ 
ኣብ ቀጻሊ ክሳተፍዎ በዚ ኣጋጣሚ 
ክዕድሞም ደስ ይብለኒ። ብተወሳኺ 
ኣብ ውሽጢ ሃገር ንዝነብሩ መንእሰያት 
ኣተኩሮ ብምግባር ናይ ዑደት መደባት 
ብማሕበርን ካልኦት መሻርኽቲ ኣካላትን 
ብዝሓሸን ዝማዕበለን ክስራዕ ከዘኻኽር 
እደሊ። ብዝተረፈ ንዝተዋህበኒ ዕድል 
የመስግን። የቐንየለይ።

*
እንጅ. ሚኪኤል በርሀ

ስፖርት
ማን ሲቲን ሃላንድን ኣብ መዝገብ ታሪኽ ሰፊሮም
ማን ሲቲ፡ ንማን ዩናይትድ 6ብ3 ኣብ 
ዝሰዓረትሉ ናይ ደርቢ ጸወታ ሃትሪክ ዝሰርሐ 
ሃላንድ፡ “ኣብ ታሪኽ ፕሪመር ሊግ፡ ኣብ 
ሜዳኦም ብተኸታታሊ ኣብ ዘካየድዎ ሰለስተ 
ግጥማት ሃትሪክ ዝሰርሐ ናይ ፈለማ ተጻዋታይ” 
ተባሂሉ፡ ሓዲሽ መዝገብ ክብረ-ወሰን ከፊቱ።
ሃላንድ፡ ኣቐዲሙ ኣብ ሜዳ ኢትሓድ 
ኣብ ልዕሊ ክሪስታል ፓላስን ኖቲንግሃም 
ፎሬስትን ሃትሪክ ሰሪሑ ነይሩ። ዝሓለፈ ሰንበት 
ድማ፡ ኣብ ልዕሊ ዩናይትድ ሰለስተ ሸቶታት 
ብምቚጻሩ እዩ፡ ነዚ ታሪኽ ክሰርሕ በቒዑ 
ዘሎ።ብዘይካ’ዚ፡ “ናይ ፈለማ ተጻዋታይ ሲቲ 
ኣብ ናይ ደርቢ ጸወታ ሃትሪክ ዝሰርሐ” ዝብል 
ክብሪ ተጎናጺፉ ኣሎ። ብተወሳኺ፡ ሃላንድ፡ ኣብ 
ሸሞንተ ግጥማት ፕሪመር ሊግ ሰለስተ ሃትሪክ 
ብምስራሑ፡ “ኣብ ታሪኽ እዚ ሊግ፡ ብቕልጡፍ 
ሰለስተ ግዜ ሃትሪክ ዝሰርሐ ተጻዋታይ” ኮይኑ። 
ኣቐዲሙ፡ እንግሊዛዊ - ማይክል ኦወን እዩ፡ 
ኣብ 48 ግጥማት ሰለስተ ሃትሪክ ብምስራሕ 
ነዚ ክብሪ ብስሙ ወቒሩዎ ጸኒሑ።
ማን ሲቲ፡ ብወገና፡ ኣብዛ ጸወታ ብመገዲ 
ክልተ ተጻወትታ (ሃላንድን ፎደንን) ክልተ 
ሃትሪክ ብምስራሓ፡ “ሳልሰይቲ ክለብ ኣብ 
ሓደ ጸወታ ክልተ ተጻወትቲ ሃትሪክ 
ዝሰርሑላ” ተባሂላ፡ ምስ ክብረ-ወሰን 
ኣርሰናልን ሌስተርን ተመዓራርያ። ኣርሰናል፡ 
ኣብ ዓመተ-ስፖርት 2002/03 ኣብ ልዕሊ 
ሳውዝሃምፕተን 6ብ1 ክትዕወት እንከላ፡ 
ተጻወትታ ፒረስን ፐናንትን ሃትሪክ ሰሪሖም። 
ሌስተር ድማ፡ ኣብ 2019/20 ብተመሳሳሊ 
ንሳውዝሃምፕተን 9ብ0 ክትድህካ 
እንከላ፡ ፐረዝን ቫርዲን ሃትሪክ 
ሰሪሖም ነይሮም። እዚ ከምዚ’ሉ እንከሎ፡  
ንቐዳመይቲ ሸቶ ማን ዩናይትድ 
ዘመዝገበ - ኣንቶኒ፡ ሻዱሻይ ተጻዋታይ እዛ ጋንታ ኣብ ቀዳሞት 
ክልተ ግጥማቱ ሸቶ ዘቚጸረ ኮይኑ። ብዘይካ’ዚ፡ 
ተቐይሩ ብምእታው ክልተ ሸቶታት 
ዘመዝገበ - ማርሻል፡ ኣብዛ ናይ ደርቢ ጸወታ 
ተቐይሩ ብምእታው ክልተ ሸቶታት ዘቚጸረ 
ካልኣይ ተጻዋታይ ኮይኑ። ኢዲን ዜኮ፡ ኣብቲ 
ማን ሲቲ 6ብ1 ዝተዓወተትሉ ናይ ጥቅምቲ 
2011 ናይ ደርቢ ጸወታ፡ ተቐይሩ ኣትዩ 
ክልተ ሸቶታት ብምቑጻሩ፡ ነዚ ክብሪ ናይ 
በይኑ ሕዛእቲ ገይሩዎ’ዩ ጸኒሑ።

*
“ንኽብሪ ሮናልዶ ክብል እየ . . .” ተን ሃግ
ናብ ሜዳ ኤትሓደ 
ተጓዒዙ ሕፍረት ዝተጎልበበ 
ኣሰልጣኒ ማን ዩናይትድ 
- ተን ሃግ፡ ንክሪስቲያኖ 
ሮናልዶ ቀይሩ ዘየእተዎ 
ካብ “ኣኽብሮት” ዝተላዕለ 
ምዃኑ ተዛሪቡ።
ተን ሃግ፡ ኣብዛ ናይ 
ፈለማን ደር ትርኢት 
ዝረኣየላ ናይ ደርቢ 
ጸወታኡ፡ ሓሙሽተ ተጻወትቲ ክቕይር እንከሎ፡ 
ንሮናልዶ፡ ከእትዎ ግና ኣይመረጸ። በዚ ድማ፡ 
ሮናልዶ፡ ኣብዛ ወቅቲ ንፈለማ ግዜ ተቐይሩ ካብ 
ምእትዋ ቦኺሩ። 
 ድሕሪ እዛ 6ብ3 ዝተዛዘመት ጸወታ፡ እዚ 
ኣሰልጣኒ፡ ስለምንታይ ንሮናልዶ ዘየእተኻዮ?” 
ተባሂሉ ኣብ ዝተሓተተሉ፡ “ንዓቢ ሞያኡ ካብ 
ዘለኒ ኣኽብረት እየ ቀይረ ዘየእተኽዎ” ክብል፡ 
ነዚ ተጻዋታይ፡ ኣብቲ ብኣጋኡ ቅድሚ ዕረፍቲ 
ጥራይ 4ብ0 ዝነበረ ጸወታ ብምእታው ከጽርፎ 
ከምዘይደለየ ኣፍሊጡ። 
 እንተኾነ፡ በዚ ውጽኢት ዘይተሓጎሰ ኣብ 
ስካይስፖርት ከም ተንታኒ ኮይኑ ዝሰርሕ ዘሎ 
ሮይኪን፡ ዩናይትድ፡ ንሮናልዶ ክብረት ከምዘየርኣየቶ 
ከሲሱ። እዚ ናይ ቅድም ተጻዋታይ ናይዛ ጋንታ፡ 
“ከም ዝመስለኒ ዩናይትድ ንሮናልዶ ክብረት 
ኣየርኣየቶን። ኣብ እዋን መስርሕ ምስግጋር፡ 
ተንሃግ፡ ኣማራጺታት ይደሊ ኣለኹ ኢሉ። እንተኾነ፡  
ንሮናልዶ ኣብ መንበር ተቐየርቲ ኮፍ ብምባል 
ኣይኮነን እቲ ኣማራጺ። ሮናልዶ’ኮ፡ ሓደ ካብ ናይ 
ኩሉ ግዜ ዝበለጹ ተጻወትቲ እዩ። ብርግጽ፡ እዚ 
ኣሰልጣኒ ንማርሻል ብምእታው ክልተ ሸቶታት 
ኣመዝጊቡ። እንተኾነ፡ እቲ ዓቢ ስእሊ ሮናልዶ 
ዘይምጽዋቱ እዩ” ክብል ተዛሪቡ።
 ብኣንጻሩ፡ ጋሪ ኔቭል፡ “ብቕንዕና ክዛረብ ናይ ተን 
ሃግ ነጥቢ ይቕበሎ እየ። ንሮናልዶ፡ ጸወታ 4ብ0 ወይ 
ከኣ 6ብ1 ምስ ኮነ ምእታው ውርደት እዩ። ተን 
ሃግ፡ ምናልባት እንተዘይዛረብ ነይሩ ዝበለጸ ምኾነ። 
ይዂን እምበር፡ ቅንዕናኡ ደስ ኢሉኒ” ኢሉ።
 ብዘይካ’ዚ፡ ተን ሃግ፡ ኣብዛ ጸወታ ጋንታኡ ዕትበት 
ከምዝጎደላ ተዛሪቡ። እዚ ሆላንዳዊ ዓላሚ፡ “ከምቲ 
ዝድለ ኣይተኸላኸልናን። ከም ድላዮም ክጻወቱ 
ኣፍቒድናሎም። ተባዓት ኣይነበርናን፡ ታክቲካዊ 
ከምኡ’ውን ናይ ውሳነ ጌጋ ነይሩና። በዚ 
ድማ ተቐጥቒጥና” ክብል፡ ኣብዛ ግጥም ከምቲ 
ኣንጻር ሊቨርፑልን ኣርሰናልን ዘርኣይዎ ጥንቃቐ 
ከምዘየርኣዩ ተዛሪቡ።

*
ሃገራዊ ውድድር ኵዕሶ ሰኪዔት 2022 ብድምቀት ተኸፊቱ
ሃገራዊ ውድድር ኵዕሶ ሰኪዔት፡ “ዕቤት 
ኵዕሶ ሰኪዔት ብሃገራዊ ውድድር” ኣብ ትሕቲ 
ዝብል ቴማ፡ ትማሊ ሰኑይ 3 ጥቅምቲ 2022 
ኣብ ሜዳ ቦቺዮፊላ ብድምቀት ተኸፊቱ።
 ኣብዚ ብኽልቲኡ ጾታታት ንኹለን ዞባታትን 
ክለብ ደንደን ሚኒ/ምክልኻልን ዘሳትፍ 
ሃገራዊ ውድድር፡ ኮሚሽነር ባህልን ስፖርትን 
ኣምባሳደር ዘመደ ተኽለ፡ ፕረዚደንት ፈደረሽን 
ኵዕሶ ሰኪዔት ኤርትራ ኢንጅነር ሄኖክ ኣሚነ፡ 
ላዕለዎት ሓለፍቲን ኣባላት ፈጻሚ ኣካል’ቲ 
ሃገራዊ ፈደረሽንን ምስ ተጻወትቲ ብምልላይ 
ብወግዒ ከፊቶሞ።
 ኣብቲ ብሓያል ደገፍ ኣፍቀርቲ ኵዕሶ 
ሰኪዔት ተሰንዩ ኣብ መንጎ ጋንታታት ዞባ 
ማእከልን ሚኒ/ምክልኻልን ናይ ደቂ-ተባዕትዮ፡ 
ብዓወት ዞባ ማእከል 64 ብ 56 89 ተዛዚሙ። 
ኣብዚ ግጥም፡ ሙሴ ጸጋይ ካብ ማእከል ብሉጽ 
ተጻዋታይ ተሰምዩ። ስዒቡ ናይ ደቀንስትዮ 
ጋንታታት ደንደንን ደቡብን ተፋሊመን፡ 
ደንደን፡ 30 ብ 21 ተዓዊታ። ኣባላ ጁሊያ 
ሳምሶን ድማ፡ ብልጽቲ ተጻዋቲት ተሰምያ። 
 እቲ ሃገራዊ ውድድር፡ ክሳብ ቀዳም 8 ጥቅምቲ፡ 
መዓልታዊ ኣብ ክልተ እብረ ማለት 
ቅድምን ድሕርን ቀትሪ ከምዝካየድ ዝሓበረ 
እቲ ፈደረሽን፡ ኣፍቀርቲ ኵዕሶ ሰኪዔት 
ኣብ ሜዳ ቦቺዮፊላ ተረኺቦም ንተጻወትቲ 
ከተባብዑ ምጽውዑ ህዝባዊ ርክባት’ቲ 
ፈደረሽን ሓቢሩ።

*
ኤርትራውያን ተቐዳደምቲ 
ንመበል 35 ግዜኡ ኣብ ዝተኻየደ ቱር 
ኢራን ዝተሳተፈ ኣባል ባይክ አይድ - 
ዳዊት የማነ፡ ኣብ ሓፈሻዊ ግዜ ሳልሳይ 
ብምውጻኡ ብሉጽ ውጽኢት ኣመዝጊቡ።
 እዛ ናይ 2.1 መለክዒ ዘለዋ ውድድር፡ 
ሓሙሽተ መድረኻት ዝሓዘት ነይራ። 
ዳዊት ከኣ፡ ኣብ ቀዳማይን ካልኣይን 
መድረኻት ብተኸታታሊ 4ይን መበል 17ን 
ክኣቱ እንከሎ፡ ኣብ ዝቐጸለ መድረኻት ከኣ፡ 
ሻውዓይ ደረጃ ሒዙ ውድድሩ ዛዚሙ። 
በዚ ድማ፡ ኣብ ናይ ግዜ ውድድር ካብቲ 
ብ19 ሰዓት፡ 19 ደቒቕን 25 ካልኢትን 
ዝተዓወተ ቤልጁማዊ - ጂያን ማርቻንድ፡ 
15 ካልኢት ጥራይ ተፈንቲቱ ሳልሳይ 
ደረጃ ሒዙ ውድድሩ ዛዚሙ። ብዘይካ’ዚ፡ 
ዳዊት፡ ኣብ ናይ ኣንበሳ ዓቐብ ውድድር 
መበል 13 ደረጃ ሒዙ።
  እዚ ከምዚ’ሉ እንከሎ፡ ኣባል ተረንጋኑ 
ዝኾነ - መትከል እዮብ’ውን፡ ኣብዛ 
ውድድር ተሳትፊ ነይሩ እዩ። መትከል፡ ካብ 
ዕዉት 3 ደቒቕን 44 ካልኢትን ድሒሩ 
መበል 21 ደረጃ ክኣቱ እንከሎ፡ ኣብ ናይ 
ውድድር ኣንበሳ ዓቐብ ከኣ፡ መበል 22 
ደረጃ ሒዙ።

*
ሻምፕዮን ክለባት ኣትለቲክስ ዞባ ማእከል ይካየድ ኣሎ
ዓመታዊ ዝካየድ ሻምፕዮን ክለባት ኣትለቲክስ ዞባ 
ማእከል፡ ዝሓለፈ 1 ጥቅምቲ ኣብ ስታድዩም ኣስመራ 
ምጅማሩ ህዝባዊ ርክባት ናይቲ ፈደረሽን ሓቢሩ።
 እዚ ውድድር ንኹሎም መወዳደሪ ዓውድታት 
ትራክን ፊልድን፡ ውድድር ናይ ሜዳ ተግባራትን 
ከምኡ’ውን ማእከላይ ርሕቐት ናይ ጽርግያ 
ውድድራት ዘጠቓለለ ኮይኑ፡ ንልዕሊ ሓደ ሰሙን
ክቕጽል እዩ። 
 ኣብ’ዚ ናይ ሎሚ ዓመት 
ውድድር፡ ሓደስቲ ክለባት 
ኣትለቲክስ - ዘ ጋዘልስ ( 
ኢንሹራንስ) ከምኡ’ውን 
ሓምላይ ኣትለቲክስ ክለብ 
(ሚ/ሕርሻ)፡ ምስተን ነዊሕ 
ተመክሮ ዘለወን ክለባት 
መረብ ሰቲት ስፖርት 
መሰልጠኒ ማእከልን፡ ክለብ 
ኣትለቲክስ ኩባንያ ህንጻ 
ሰገንን ዘካይድኦ ስፖርታዊ 
ህልኽ፡ ኣቓልቦ ተዓዘብቲ ዝስሕብ ከምዝኸውን 
ብኣጋኡ ተገሚቱ ኣሎ። 
 ብዘይካ’ዚ፡ ንኡሳን ዞባታት ኣባሻውል፡ ገዛ-ባንዳ፡ 
በሪኽ፡ ዕዳጋ ሓሙስ፡ ኣኽርያ፡ ማይ ተመናይ፡ 
ጸጸራት፡ ፓራዲዞን ካልኦት ን/ዞባታትን’ውን፡ ቀለልቲ 
ከምዘይኾና ይግመት። 
 በዚ መሰረት፡ ዛጊት ኣብ’ዚ ዝሓለፈ ቀዳመ ሰንበት 
ካብ ዝተኻየዱ ውድድራት ዝተረኽበ ውጽኢት 
ምስ እንዕዘብ፥
 22 ደቂ ኣንስትዮ ኣትለታት ዝተሳተፋሉ 
ውድድር 1500 ሜትሮ፡ ሮዛ ሳለ - መረብ ሰቲት 
ቀዳመይቲ ክትኣቱ እንከላ፡ ኣስቴር ይባበ ከምኡ’ውን 
ኣድያም ይሕደጎ ክልቲኤን ካብ ኢንሹራንስ 
ካልአይቲን ሳልሰይቲ ኣትየን። 
 ኣብ ውድድር ዕለት ዝላ ደቂ ኣንስትዮ፡ ያኔት 
ተኽልኣብ - ኢንሹራንስ፡ ሳምራ ብርሃነ - ጸጸራት፡ 
ሚካል መብራህቱ - ማይተመናይ ብተኸታታሊ 
ክዕወታ እንከለዋ፡ ኣብ ተመሳሳሊ ውድድር ደቂ 
ተባዕትዮ ድማ፡ ኣቢነር በረኸት - ጸጸራት፡ ነቢ 
መድሃኔ - ገዛ ባንዳ፡ ኣሮን ተስፋዝጊ - ማይተመናይ 
ካብ ቀዳማይ ክሳብ ሳልሳይ ደረጃ ወጺኦም።
 ብዘይካ’ዚ፡ 15 ምሩጻት ኣትለታት ኣብ ዝተሳተፍሉ 
ውድድር መሬት ዝላ ደቂ ኣንስትዮ፡ ቀዳመይቲ 
ሰላም ሳሙኤል - ጸጸራት፡ ካልአይቲ ዮርካቤል 
ገብረብርሃን - ኢንሹራንስ፡ ሳልሰይቲ ሳምራ ብርሃነ 
ጸጸራት እንክኾና፡ 16 ኣትለታት ደቂ ተባዕትዮ 
ዝተሳተፍዎ ተመሳሳሊ ውድድር ከኣ፡ ናኦድ 
ተስፋጋብር ማይተመናይ፡ ሜሮን ጸሃየ ጸጸራት፡ 
መርሃዊ ቃልኣብ - ማይተመናይ ብተኸታታሊ 
ዕዉታት ኮይኖም። 
 እዚ ውድድር፡ ሎሚ ብናይ 200ን 800ን ሜትሮን 
ብክልቲኡ ጾታ፡ ከምኡ’ውን፡ 3000 ሜትር ብደቂ 
ተባዕትዮ ክቕጽል እዩ።

*
ውድድር ማውንቴን ይቕጽል
ውድድር ማውንቴን ባይክ ዩዝን፡ ብቐዳም 
ኣብ ሰዓታት ቅድሚ ቀትሪ ኣብ ኤክስፖ ከባቢ 
ሓሙሻይ መደበር ፖሊስ ቀጺሉ ምውዓሉ ህዝባዊ 
ርኽባቲ እቲ ፈደረሽን ሓቢሩ።
 ፈለማ ሰዓት 07፡30 ውድድሮም ዝጀመሩን 35 
ኪሎ ሜትር ዝሸፈኑን ተቐዳደምቲ ክሊ ዕድመ 13-
14 ነይሮም። ካብዞም 176 ኣብ መበገሲ ሕንጻጽ 
ዝተረኽቡ ተቐዳደምቲ ከኣ፡ ሚልክያስ ዳንኤል - 
ጋንታ ትጽቢት ብገምጋም ኣብ ሰዓት 34 ኪሎ 
ሜተር እናተሓንበበ ቀዳማይ ኣትዩ። 
 ስዒቦም ከኣ፡ ሚካኤል ኪዳነ - ጎዳይፍ፡ መድሃኔ 
ዘርኢት፡ ናሆም ኣማንኤል፡ ናኦድ ወልደሚካኤል 
ሰለስቲኦም - ጋንታ ትጽቢት፡ ሚልክያስ ጸሃየ 
- ጎዳይፍ ክሳብ ሻዱሻይ ኣትዮም። ብዘይካ’ዚ፡ 
ኣርባዕተ ተቐዳደምቲ ጋንታ  ትጽቢት ምስ ቀዳሞት 
ሽዱሽተ ተቐዳደምቲ ብምእታዎም ካብ ተዓዘብቲ 
ኣድናቖት ረኺቦም። 
 42 ኪሎሜተር ኣብ ዝሸፈኑ ተቐዳደምቲ ክሊ 
ዕድመ 15-16፡ ተቐዳዳማይ ኤስሮም የማነ - ካብ 
ጎዳይፍ እዩ፡ ኣብ ሰዓት ብገምጋም 33.2 ኪሎሜተር 
እናረገጸ ተዓዊቱ። እሰይ ሙሴ - ካብ ጎዳይፍ፡ ሴም 
ሰለሙን - ካብ ትጽቢት፡ ሚልክያስ ኣኽሊሉ - ካብ 
ናትና፡ ማቲዎስ በርሀ - ካብ ኣኽርያ፡ ዘርእሰናይ 
ካሕሳይ ብውልቂ ድማ፡ ናይ መድረኽ ዓወት
ኣመዝጊቦም።
 ኣብዛ መዓልቲ ዝተወዳደራ 29 ደቂ ኣንስትዮ 
ተቐዳደምቲ፡ 28 ኪሎሜተር ንምሽፋን ኣብ መስርዕ 
ተረኺበን። ተቐዳዳሚት ሲዶና ሃብቶም ካብ 
ሳዋ ኢትክለይ ከኣ፡ ኣብ ሰዓት 27.3 ኪሎሜተር 
እናረገጸት ንሳልሳይ ግዚኣ ኣከታቲላ ንመወዳድርታ 
ብነዊሕ ብምፍላይ ረቲዓ። ስዒበን ድማ፡ ሊድያ 
የዕብዮ፡ ዮሳን የማነ - ክልቲአን ካብ ጽንዓት፡ ዲቮራ 
ዳንኤል - ሰራይር ሳዋ፡ ሮዚና ብርሃነ - ጽንዓት፡ 
ሲልቫና ወልደሚካኤል - ሰራይር ሳዋ ተመራሪሐን 
ክሳብ ሻዱሻይ ኣትየን።
 ተቐዳደምቲ ክሊ ዕድመ 17ን ልዕሊኡን ኣብ 
ዘካየድዎ ናይ 49 ኪሎሜተር መሳጢ ውድድር፡ 
ተስፋይ የማነ - ኣባሻውል እዩ፡ ኣብ ሰዓት ብገምጋም 
33.2 ኪሎሜተር እናተሓንበበ ተዓዊቱ። እግሪ እግሩ 
ድማ፡ ሚልዮን መኮነን - ኣባሻውል፡ ናኦድ 
በረኸት - ጎዳይፍ፡ ሴም ጥዕሙዝጊ - ናትና፡ 
ሳዶር ኢሰይያስ - ንስሪ፡ ናሆም ኤፍሬም 
- ናትና ክሳብ ሻዱሻይ ብምእታው ናይ 
መድረኽ ነጥቢ ኣመዝጊቦም።
 ብዘይካ’ዚ፡ ኣብቶም 63 ኪሎ ሜትር 
ዝተሰርዐሎም ዩዝ ተቐዳደምቲ ዳ-ኮርሶ፡ 
ኤሳው ጸሃየ - ጎዳይፍ፡ውድድር 
ኣስታት ዓሰርተ ኪሎሜተር ምስ ተረፎ፡ ንመወዳድርቱ
 ብነዊሕ ፈልዩ ተዳልያ ንዝነበረት 
ናይ ኢንተርሚደይት ቅጽበታዊ ውድድር 
ብምዕዋት ‘ስካርቤቲ’ ተሸሊሙ። ብዘይካ’ዚ፡ እዚ 
ተቐዳዳማይ፡ ናህሩ ከየግደለ ንውድድሩ ብገምጋም 
ኣብ ሰዓት 35 ኪሎሜተር እናረገጸ ብዘይ ተቓጻጺ 
ደጊሙ ቀዳማይ ኮይኑ ተዓዊቱ።  
 ዓባይ ጉጅለ ድሒራ ኣብ ዘካየደቶ ሓያል 
ቅጽበታዊ ውድድር ድማ፡ መሪሕ ቢቶው 
ብውልቂ፡ ቢንሁር የዕብዮ - ናትና፡ እሰይ ገዛኢን 
ሰዓረ ሰመረን ክልቲኦም - ጎዳይፍ፡ ሱራፊኤል 
ሙልጌታ ብውልቂ፡ ኣዶናይ ቃልኣብ - ናትና፡ 
ያፌት ሰለሙን ብውልቂ፡ ናትናኤል ጎይትኦም 
ዲ.ኤች.ኤል፡ ሄርሞን ኢሳቕ - ጽንዓት ክሳብ ዓስራይ 
ኣትዮም።
 ዛጊት፡ ማውንቴን ባይክን ደቂ ኣንስትዮን 
ከኽልተ መድረኽ ክሰላሰሉ እንከለዉ፡ ዩዝ ዳኮርሶ 
ድማ ሰለስተ መድረኽ ኣካይዶም ኣለዉ።

*
ዜና ወጻኢ
ቡርኪናፋሶ - ወተሃደራዊ መራሒ ስልጣኑ ከረክብ ተሰማሚዑ
ዝሓለፈ ዓርቢ ብዕልዋ ካብ ስልጣኑ 
ዝተኣልየ ወተሃደራዊ መራሒ 
ቡርኪናፋሶ - ሌተና ኮሎኔል ፓወል-ሄንሪ 
ዳሚባ፡ ስልጣኑ ከረክብ ከምእተሰማምዐ 
ተገሊጹ። ዝሓለፈ ዓርቢ ብዕልዋ ስልጣን 
መሪሕነት ዝጨበጠ ወዲ 34 ዓመት 
ካፕተይን ኢብራሂም ትራዎረ፡ ዳሚባ ነቲ 
ኣብ ልዕሊኡ ዝተፈጸመ - ካብ ስልጣኑ 
ናይ ምልጋስ ዕልዋ ክቕበሎ ከቢድ 
ጸቕጢ ከምዝገበረሉ’ዩ ዝሕበር ዘሎ። 
እዚ ዝግለጽ ዘሎ፡ ሌተና ኮሎኔል ፓወል 
ሄንሪ ዳሚባ ድሕሪ’ቲ ዕልዋ ሃዲሙ ኣብ 
ወተሃደራዊ መዓስከር ፈረንሳ ተዓቚቡ 
ዝብል ሓበሬታ ምስ ተዘርግሐ፡ ደገፍቲ 
ናይቲ ዕልዋ ኣብ ልዕሊ ኣብታ ሃገር 
ዝርከባ ትካላት ፈረንሳ መጥቃዕቲ ድሕሪ 
ምፍጻሞም እዩ። 
ዳሚባ ንባዕሉ ኣብ ዝሓለፈ ወርሒ 
ጥሪ እዩ ብወተሃደራዊ ዕልዋ ተሓጊዙ ናብ 
ስልጣን ደዪቡ። እዚ ማለት ድማ፡ 
ቡርኪናፋሶ ኣብዚ ዓመት’ዚ ጥራይ ሕጂ 
ንኻልኣይ ግዚኣ ዕልዋ መንግስቲ የጋጥማ 
ኣሎ። 
ቀንዲ ጠንቂ ናይቲ ብተደጋጋሚ 
ዝኽሰት ዘሎ ዕልዋታት ድማ፡ እቲ ኣብታ 
ሃገር ካብ ግዜ ናብ ግዜ እናብኣሰ ዝመጽእ 
ዘሎ ከቢድ ጸጥታዊ ዘይምርግጋእ ምዃኑ 
ተንተንቲ ፖለቲካ የመልክቱ።
ብመሰረት ክኢላታት፡ ቡርኪናፋሶ 
ኣብዚ እዋን ካብ ልኡላዊ ግዝኣታ ን60 
ሚእታዊት ጥራይ እያ ትቆጻጸሮ ወይ 
ተመሓድሮ ዘላ። እቲ ዝተረፈ ግን ኣብ 
ትሕቲ ቁጽጽር እስላማውያን ዕጡቓት 
እዩ ዝርከብ።
ካብ 1960 ክሳብ ሕጂ ሸሞንተ 
ዕልዋታት መንግስቲ ርእያ ዘላ 
ቡርኪናፋሶ፡ ኣብ 2015 ካብ ዕጡቓት 
ጉጅለታት ብዝተፈነወላ ሓያል 
መጥቃዕቲ ብኣሽሓት ዝቑጸሩ ዜጋታታ 
ግደ ሞት ክዀኑ ከለዉ፡ ካልኦት ኣስታት 
ክልተ ሚልዮን ድማ ካብ መረበቶም 
ክመዛበሉ ከምዝተገደዱ ጸብጻባት 
ይሕብሩ።

*
ብራዚል - ፕረዚደንት ቦልሶናሮ ኣብ ምርጫ ከቢድ ፈተነ ይገጥሞ
ንኻልኣይ እብረ ንብራዚል ክመርሕ 
ሃቂኑ ኣብቲ ዝሓለፈ ሰንበት ዝተኻየደ 
ፕረዚደንታዊ ምርጫ ብራዚል ዝተወዳደረ 
ፕረዚደንት ጀየር ቦልሶናሮ፡ ካብቲ 
ፕረዚደንት እታ ሃገር ዝነበረ ሉላ ዳሲልቫ 
ሓያል ብድሆ ከምዝገጠሞ ተገሊጹ።
ብመሰረት ማዕከናት ዜና ዓለም፡ ሕሉፍ 
የማናዊ ፖለቲካ ከምዝኽተል ዝንገረሉ 
ፕረዚደንት ቦልሶናሮ፡ ኣብቲ ናይ ሰንበት 
ምርጫ 43.3 ሚእታዊት ድምጺ ጥራይ
ክረክብ እንከሎ፡ ቀንዲ ተቐናቓኒኡ ሉላ 
ዳሲልቫ ድማ 48.4 ሚእታዊት ድምጺ 
ረኺቡ።
እንተዀነ፡ እዞም ፖለቲከኛታት ኣብቲ 
ዝተኻየደ ምርጫ ንኽዕወቱ ዘኽእሎም 
ልዕሊ 50 ሚእታዊት ድምጺ ክረኽቡ 
ስለዘይክኣሉ፡ ዝመጽእ 30 ጥቅምቲ ኣብ 
ዝካየድ ካልኣይ ዙር ምርጫ እንደገና 
ክወዳደሩ እዮም።
ክልተኦም ተወዳደርቲ ከኣ ኣብቲ ድሕሪ 
ኣርባዕተ ሰሙን ዝካየድ ካልኣይ ዙር 
ምርጫ ክዕወቱ ምዃኖም በብወገኖም 
ይገልጹ ኣለዉ።
ብሰንኪ ምስ ብልሽውና ብዝተሓሓዝ 
ገበን ዘጋጠሞ ማእሰርቲ ኣብ ምርጫ 
2018 ክሳተፍ ዘይክኣለ ሉላ ዳሲልቫ፡ 
ኣብ ቀዳማይ ዙር ምርጫ ልዕሊ 48 
ሚእታዊት ድምጺ ክረክብ ምኽኣሉ ከም 
ዓቢ ዓወት ብምቝጻር፡ ኣብቲ ዝቕጽል 
ምርጫ ተዓዊቱ ከምዝወጽእ ብርእሰ-ተኣማንነት ይገልጽ ኣሎ።
ቅድሚ’ቲ ምርጫ፡ ክልተኦም 
ፖለቲከኛታት ብቴለቪዥን ክትዕ ኣብ 
ዘካይድሉ ዝነበሩ እዋን፡ ፕረዚደንት ጀየር 
ቦልሶናሮ፡ ነቲ ንዳሲልቫ ን580 መዓልታት 
ዘእሰሮ ገበናት ብልሽውና እናጠቐሰ፡ 
“ዳሲልቫ ዕሉል ሰራቒ እዩ” ክብል 
ዘሊፉዎ።
ዳሲልቫ ብወገኑ፡ “ቦልሶናሮ ጽሉል እዩ። 
ብራዚል ብሓደ ጥዕና ኣእምሮ ዘይብሉ 
ጽሉል ሰብ ትምራሕ ምህላዋ ድማ 
ዘሕዝን እዩ፡” ክብል መሊስሉ ነይሩ።

* 
ኢንዶኔዥያ፡ ኣብ ስታድዩም ንዘጋጠመ ዘሰቅቕ ሓደጋ ክትምርምሮ እያ
መንግስቲ ኢንዶኔዥያ፡ ነቲ ዝሓለፈ ቀዳም 
ምሸት ኣብ ሓደ ሜዳ ኵዕሶ-እግሪ ዘጋጠመ 
- ህይወት ልዕሊ 125 ሰባት ዝለከመ ሓደጋ 
ጽቕጥቅጥ ንምጽራይ ናጻ መርማሪት ጉጅለ 
ከቕውም ምዃኑ ኣፍሊጡ። 
ላዕለዎት ሰብ-መዚ’ታ ሃገር ኣብ ዝሃቡዎ 
መግለጺ፡ እቲ ዝካየድ መርመራ፡ እቲ 
ኣሰቃቒ ሓደጋ ብኸመይ ከምዝተፈጥረ 
ንምንጻር ዝዓለመ ምዃኑ ድሕሪ ምምልካት፡ 
ድሕሪ’ቲ መርመራ ኵሎም ተሓተትቲ 
ዝዀኑ ወገናት መንነቶም ተፈሊጡ ናብ 
ሕጊ ክቐርቡ ምዃኖም ሓቢሮም።
ብመሰረት ማዕከናት ዜና ዓለም ንናይ ዓይኒ 
መሰኻኽር ብምውካስ ዝዝርግሕኦ ዘለዋ 
ሓበሬታታት፡ እቲ ‘ማላንግ’ ኣብ ዝተባህለት 
ከተማ ዝተኸስተ ትራጀዲያዊ ሓደጋ፡ 
‘ኣረማ’ ዝተባህለት ጋንታ ኵዕስ-እግሪ ድሕሪ 
23 ዓመት ኣብ ገዛእ ሜዳኣ ንፈለማ እዋን 
በታ ቀንዲ ታሪኻዊት መቐናቕንታ ዝዀነት 
ጋንታ ድሕሪ ምስዓራ እዩ ኣጋጢሙ።
እቲ ጸወታ ድሕሪ ምዝዛሙ፡ ኣባላት 
ጸጥታ ናብ’ቶም ብኽቱር ስምዒት ናብ ሜዳ 
ዝወሓዙ ደገፍቲ ዘንብዕ ጋዝ ምስ ተኰሱ፡ 
ተዓዘብቲ በቲ ስጕምቲ ተሰናቢዶም 
ህዱድ እናበሉ ካብቲ ስታድዩም ክወጹ 
ኣብ ዝተፈንሉ እዋን ብዙሓት ካብኣቶም 
ብጽቕጥቅጥን ሕጽረት እስትንፋስን 
ዝኣክል ግደ ሞትን መጕዳእትን ክዀኑ 
ክኢሎም። 
ካብ’ቶም ግዳያት፡ ብውሕዱ እቶም 17 
ህጻናት ከምዝዀኑ እዩ ዝግለጽ ዘሎ። 
እዚ ኣብ ኢንዶኔዥያ ዘጋጠመ ሓደጋ፡ 
ቅድሚ ሎሚ ኣብ ዝተፈላለየ ኩርናዕ ዓለም 
ካብ ዘጋጠመ ተመሳሳሊ ሓደጋታት እቲ 
ዝኸፍአ ከምዝዀነ ጸብጻባት የመልክቱ።
ሰብ-መዚ ኢንዶኔዥያ ከምዝሕብሩዎ 
ዘለዉ፡ ኣብ እዋን’ቲ ሓደጋ፡ ኣብቲ 
ስታድዩም ነቲ ግጥም ክዕዘቡ ዝኣተዉ 
ብውሕዱ 42 ሽሕ ሰባት ነይሮም። 
እቶም ሰብ-መዚ ኣቐዲሞም ኣብ ዝሃቡዎ 
ሓበሬታ፡ ቁጽሪ ናይ’ቶም በቲ ሓደጋ 
ዝሞቱ ሰባት 174 ከምዝበጽሐ ገሊጾም’ኳ 
እንተነበሩ፡ ድሒሮም ግን ነቲ ቁጽሪ ናብ 
125 እዮም ኣውሪዶሞ ኣለዉ።

*
ሶማል - ሓደ ካብ መስረትቲ ‘ኣል-ሸባብ’ ተቐቲሉ
መንግስቲ ሶማል፡ ዓብዱላሂ ናዲር ዝተባህለ 
ላዕለዋይ ኣባል ኣል-ሸባብ ብደብደብ ሰብ-
ኣልቦ ነፋሪት ከምዝተቐትለ ገሊጹ።
እቲ ሓደ ካብ መስረትቲ ናይቲ ዕጡቕ 
ግብረ-ሽበራዊ ጉጅለ ምዃኑ ዝተገልጸ 
ላዕለዋይ ኣባል፡ ነቲ ብስእነት ጥዕና ይሳቐ 
ምህላዉ ዝንገረሉ መራሒ ኣል-ሸባብ 
ኣሕመድ ዑመር ደሪየ ክትክእ ተሓጽዩ 
ከምዝጸንሐን ዝሓለፈ ቀዳም ሓይልታት 
ጸጥታ ሶማል ብሰብ-ኣልቦ ነፈርቲ ኣመሪካ 
ተሓጊዞም ኣብ ዞባ ማእከላይ ጁባላንድ 
ብዘካየዱዎ ፍሉይ ስርሒት ከምዝተቐትለን፡ 
ሚኒስትሪ ዜና እታ ሃገር ኣብ ዝዘርግሖ 
ሓበሬታ ወሲኹ ኣመልኪቱ።
ብመሰረት እቲ ዝተዘርግሐ ሓበሬታ፡ 
ዓብዱላሂ ናዲር ሓላፊ ሃይማኖታዊ ጉዳያት 
ናይቲ ጥሩፍ ጉጅለ ኰይኑ ክሰርሕ ዝጸንሐ 
ኰይኑ፡ ምምሕዳር ኣመሪካ ነዚ ላዕለዋይ 
ሓላፊ ንምሓዝ ወይ ንምቕታል ዝሕግዝ 
ሓበሬታ ንዝሃበ ወገን ዝወሃብ 3 ሚልዮን 
ዶላር ግንዖ ሰሊዕሉ ነይሩ።ንዕጡቓት ኣል-ሸባብን መዓስከራቶምን 
ብተደጋጋሚ ክትድብድብ ዝጸንሐት 
ኣመሪካ፡ ብዛዕባ’ዚ ብመንግስቲ ሶማል 
ዝተዋህበ ሓበሬታ ዝሃበቶ ዝዀነ ርእይቶ
ከምዘየለ ክፍለጥ ተኻኢሉ ኣሎ።

*
ህንዲ፡ ነፋሪት ኢራን ንምክትታል ነፈርቲ-ውግእ ኣብሪራ
ሓይሊ-ኣየር ህንዲ፡ ኣማኢት ገያሾ 
ኣሳፊራ ብክሊ-ኣየር ህንዲ ትበርር 
ንዝነበረት ነፋሪት ኢራን ንምክትታል 
ነፈርቲ ውግእ ከምዘብረረ ኣፍሊጡ።
እቲ ሓይሊ-ኣየር ትማሊ ሰኑይ ኣብ 
ዘውጽኦ መግለጺ፡ እታ ንብረት መንገዲ-
ኣየር ኢራን ዝዀነት ‘ኤየርባስ-ኤ340’ 
ዝዓይነታ ናይ መጓዓዝያ ነፋሪት፡ ገያሾ 
ኣሳፊራ ካብ ኢራን ናብ ቻይና ኣብ 
እተምርሓሉ ዝነበረት እዋን፡ ኣብ ክሊ-
ኣየር ህንዲ ምስ በጽሐት ኣብ ዉሽጣ 
ዝተጻወደ ቦምባ ከምዘሎ ዘመልክት ናይ 
ሬድዮ መልእኽቲ ከምዝሰደደት፡ ነፈርቲ 
ውግእ ህንዲ ድማ ኵነታታ ብቐረባ 
ንምክትታል ክብላ ክሳብ ካብ ክሊ-ኣየር 
ህንዲ ትወጽእ ዓጂበናኣ ከምዝበረራ ሓቢሩ።
እታ ነፋሪት 
ካብቲ ዘንጸላልዋ 
ዝነበረ ናይ ምብራዕ 
ሓደጋ ንምድሓን፡ 
ኣብ ሰሜናዊ ክፋል 
ህንዲ ኣብ ዝርከብ 
መዓርፎታት ነፈርቲ ብህጹጽ ክትዓልብ ምርጫ ተዋሂቡዋ 
ከምዝነበረ ዝጠቐሰ ሓይሊ-ኣየር ህንዲ፡ ኣብ መወዳእታ 
ግን፡ እቲ ኣብ ውሽጣ 
ተጻዊዱ ዝተባህለ ቦምባ ሓሶት ኰይኑ 
ከምዝጸንሐ ኣቃሊዑ።
በዚ ድማ እታ ነፋሪት ኣብ ህንዲ 
ከይዓለበት ናብ ቻይና ጕዕዞኣ 
ከምዝቐጸለት፡ እቲ መግለጺ ወሲኹ 
ሓቢሩ።
ስርሓት ኩባንያ ኤየርባስ ዝዀና ነፈርቲ 
‘ኤየርባስ-340’፡ ካብ 320 ክሳብ 475 
ገያሾ ናይ ምስፋር ዓቕሚ ኣለወን።
