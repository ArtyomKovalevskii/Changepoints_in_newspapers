
ኣህጉራዊያን መዓልትታት መግቢን ምጥፋእ ድኽነትን ተዘኪረን
ኣህጉራዊ መዓልቲ መግቢ - “ዋላ ሓደ 
ሰብ ድሕሪት ኣይንግደፍ፣ ብሉጽ ምህርቲ፡ 
ብሉጽ መኣዛዊ መግቢ፡ ብሉጽ ኣከባቢ 
ንብሉጽ ህይወት”፣ ኣህጉራዊ መዓልቲ 
ምጥፋእ ድኽነት ድማ - “ክብሪ ንኹሉ 
ሰብ” ብዝብል ቴማ፡ ትማሊ 17 ጥቅምቲ 
ኣብ እምባደርሆ ብሓባር ተዘኪረን።
ኣብ’ቲ ሚኒስተራት ዝርከብዎም ሰበ-ስልጣን 
መንግስትን ግንባርን፣ ወከልቲ 
ትካላት ው.ሕ.ሃ. ኣብ ኤርትራን 
ኣምባሳደራት ዝተፈላለያ ሃገራትን 
ዝተረኽቡሉ መደብ፡ ሚኒስተር ሕርሻ ኣቶ 
ኣረፋይነ በርሀ፡ መንግስቲ ኤርትራ ካብ 
ጽባሕ ናጽነት ኣትሒዙ ሰፊሕ ናይ ምዕቃብ 
ማይን ሓመድን መደባት ከሰላስልን ጽላት 
ሕርሻ ንምምዕባል ክሰርሕን ምጽንሑን 
ምህላዉን፣ እቶትን እቶታውነትን 
ብምኽዕባት ደረጃ መነባብሮ ሓረስቶት 
ንምምሕያሽ ግብራዊ ስልጠናታት 
ክውድብን ምሩጻት ኣዝርእቲ ክዕድልን 
ምጽንሑ ብምምልካት፡ እቲ ቀንዲ ዕላማ 
ብሉጽ ምህርቲ፡ ብሉጽ መኣዛዊ መግቢን 
ብሉጽ ኣከባቢን ተደማሚሮም ብሉጽ 
ህይወት ዜጋታት ንምርግጋጽ ምዃኑ 
ኣገንዚቡ። ወኪል ውድብ መግቢን ሕርሻን 
ሚስኢስተር ሉሰፓኒን ወኪል ፕሮግራም
ልምዓት ው.ሕ.ሃ. ሚስተር ጀይምስ 
ዋኪያጋን ብወገኖም፡ ኣብ ምትብባዕ 
ውሽጣዊ ተበግሶታት ኣብ ጽላት ሕርሻን 
ንጥፈታት መኣዛዊ ኣመጋግባን፡ ከምኡ’ውን 
ታሪኻዊ ጉዕዞ ምጥፋእ ድኽነት ምስ ህሉው 
ክውንነት ብምዝማድ - ክብጽሑ ውጥን 
ተታሒዙሎም ዘለዉ መደባት ልምዓት ኣብ 
ግምት ብምእታው፡ ባህርያውያን ጸጋታት 
ኣከባቢ ዓቂብካ ንውጽኢታውን ዘላቒን 
ስራሕ ብሕብረት ክዕየ ኣዘኻኺሮም።
ኣብ ሚኒስትሪ ሕርሻ ኣማኻሪ ሚኒስተር 
ኣቶ ኣማኑኤል ነጋሲ፡ ኣብ ዝሓለፈ ናይ 
ናጽነት ዓመታት፡ ጽላት ሕርሻ ንምምዕባልን 
ካብኡ ዝርከብ ምህርቲ ንምስሳንን በብደረጃኡ 
ኣድማዒ ስርሓት ክሰላሰል ምጽንሑ ብምጥቃስ፡ 
ኲሉ መዳያዊ ዓቕሚ ሓረስቶት 
ንምጉልባት፡ ምስ ኩሎም መሻርኽቲ ኣካላት 
ብዕቱብ ይስራሕ ከምዘሎ ገሊጹ።
ኣብ መወዳእታ፡ ንኣብነታውያን ሓረስቶት 
ወረቐት ምስክር ተዓዲሉ።

* 
ሓመድ-ኣልቦ ሕርሻ መግቢ እንስሳ ክደፍኡሉ ይምከር
ሓረስቶት፡ ሓመድ-ኣልቦ ሕርሻ 
ተጠቒሞም ኣብ ሓጺር ግዜ መተካእታ 
ወይ ኣማራጺ መግቢ እንስሳ ንምድላው 
ክደፍኡሉ፡ ሚኒስትሪ ሕርሻ ጸዊዑ። 
ምትእትታው ሜላ ሓመድ-ኣልቦ 
ሕርሻ - ዕላማኡ፡ ሕጽረት መግቢ እንስሳ 
ንምፍዃስ ምዃኑ፣ ኣብ’ዚ እዋን’ዚ ድማ 
ኣብ ብርክት ዝበሉ ኣእካልን ጥረታትን 
ብሓፈሻ፡ ኣብ ስገም ድማ ፍሉይ 
ኣተኵሮ ብምግባር ይስራሓሉ ከምዘሎ፡ 
ኣብ ሚኒስትሪ ሕርሻ ሓላፊት ኣሃዱ 
ሕርሻዊ ምህዞታትን ሰንዓን ወ/ሮ 
ኣልማዝ ገብረዮሃንስ ትገልጽ።
ሓመድ-ኣልቦ ሕርሻ ኣብ 
ምትእትታው ካብ ዝነጥፋ ዘለዋ 
መንእሰያት - መሃንድስ ሄራን ዮሴፍ 
እውን፡ እዚ ሜላ’ዚ ብተዛማዲ ብቐሊል 
ኣገባብ ክትግበር ዝኽእል ስለዝዀነ፡ 
ዝዀነ ሓረስታይ ክገብሮ ዝኽእል 
ምዃኑ ተብርህ። 
መሃንድስ ቤተልሄም ኣንገሶም ብወገና፡ 
ሜላ ሓመድ-ኣልቦ ሕርሻ፡ ኣብ ርእሲ’ቲ
ኣብ ውሱን ቦታን ብውሑድ ማይን 
ዝትግበር ምዃኑ፡ ኣብ ምሕላው ጥዕና 
እንስሳታት እውን ወሳኒ ተራ ከም ዘለዎ 
ገሊጻ።
በዚ፡ ብደረጃ ዓለም ካብ ዝተኣታቶ 
ነዊሕ ዘይገበረ ሓመድ-ኣልቦ ሕርሻ 
ዝፈሪ መግቢ እንስሳ፡ ኣብ ርእሲ’ቲ ኣብ 
ውሱን ቦታን ብኣዝዩ ውሑድ ማይን 
ዝትግበር ምዃኑ፡ ካብ ውሑድ ዘርኢ 
ኣእካልን ጥረታትን ተዓጻጻፊ እቶት 
ዝህብ ምዃኑ እውን ተፈሊጡ ኣሎ።

*
ኣብ ን/ዞባ ዓዲ-ዃላ፡ ዘራእቲ ኣብ ጽቡቕ ደረጃ በጺሑ
ኣብ ንኡስ ዞባ ዓዲ-ዃላ፡ ኣብ ኣስታት 
21 ሽሕ ሄክታር ዝተዘርአ ኣእካል፡ 
ጥረታትን ናይ ቅብኢ ኣዝርእትን ኣብ 
ጽቡቕ ደረጃ ከምዝበጽሐ ተሓቢሩ። 
ካብ ወርሒ ሰነ ክሳብ ወርሒ 
መስከረም ኣብ 44 መዓልታት 806 
ሚሊ-ሜተር ዝናብ ከምእተመዝገበ፣ 
እቲ ዝተዘርአ ስፍሓት ድማ 15,249 
ሽሕ ሄክታር ኣእካል፡ 3,765 ሄክታር 
ጥረታት፡ 1,810 ሄክታር ከኣ ናይ 
ቅብኢ ኣዝርእቲ ምዃኑ፡ ቤት-ጽሕፈት 
ሕርሻ’ቲ ንኡስ ዞባ ኣፍሊጡ።
ክኢላ ልምዓት ብቚሊ ኣቶ 
ኪዳነማርያም ለኣከ፡ እቶትን 
እቶታውነትን ንምዕባይ፡ ኣብ 5 
ምምሕዳራት ከባቢ ዝተፈተነ ምሩጽ 
ዘርኢ መሸላ ሰዓረ፡ ኣብ ቆላ - ኣብ 
ደረጃ ምውላድ ከምዝበጽሐ፡ ኣብ 
ከበሳ ግን ማይ ስለዝበዝሖ ከምዝጠፍአ 
ኣረዲኡ። 
ዲጋታትን ራህያታትን እኹል ማይ 
ከምዝሓዛ ዝሓበረ ወኪል ጨንፈር 
ሚኒስትሪ ሕርሻ ኣብ’ቲ ንኡስ ዞባ፡ 
መንእሰይ ምሕረትኣብ ሃብሉ ድማ፡ 
ኣብ ምምሕዳር ከባቢ ዳምባ-ምጭ 
ዝፈረሰት ራህያ ንምጽጋን፡ ተበግሶ 
ክውሰድ ተላብዩ።
ምስ ዝነበረ ህጡር ክራማት፡ 
መግሃጫታት እኹል ሳዕሪ ከምዘብቈለ 
ብምሕባር ከኣ፡ ወነንቲ ጥሪት ቀለብ 
ጥሪቶም ንምውሓስ ተረፍ ምህርትን 
ሳዕርን ብግቡእ ክእክቡ  ኣተሓሳሲቡ። 
ሓረስቶት ዝኣኸለ ዘራእቶም 
ክእክቡ፣ ካብ ባልዓት ንምክልኻል ኣብ 
ግራውቶም ኰለላታት ከካይዱ እውን 
ተላብዩ።

*
ጸገም ስርዓተ-እስትንፋስ
ሕክምና ኣብ እንኸደሉ እዋን፡ ዶክተር ሓደ 
ካብ’ቲ ኣብ ኣካላትና - ተቐዳዲሙ ዝልክዖ፡ 
ስርዓተ-እስትንፋስና እዩ። ኣብ ሓደ ደቒቕ 
ክንደይ ሳዕ ነስተንፍስ ኣሎና ንምፍላጥ። እቲ 
ንቡር መጠን እስትንፋስ፡ ኣብ ደቒቕ ምስ 
ዕድመ ይፈላለ እዩ። እንተኾነ፡ ሓደ ተዛንዩ ኣብ 
ዕረፍቲ ዝርከብ ሰብ፡ ኣብ ደቒቕ ካብ 12 ክሳብ 
20 ሳዕ የስተንፍስ። 
ኣብ ደቒቕ ክንደይ ነስተንፍስ ኣሎና ባዕልና 
ክንልክዖ ንኽእል ኢና። ክሳብ ሓደ ደቒቕ 
ምጽባይ ዓቕሊ ምስ ዘይህልወና ድማ፡ ኣብ 
15 ካልኢት ዘሎና እስትንፋስ ዓቂንና ብ 4 
ብምርባሕ ክንቅምር ንኽእል። እስትንፋስካ 
ጽቡቕ ምስ ዘይህሉ፡ ናብ ሓኪም ብምኻድ 
እቲ ጸገም እንታይ ምዃኑ ብኣጋኡ ከተለልዮ 
ይግባእ።
‘ሃይፐርቨንቲሌሽን’ (Hyperventilation)
እዚ፡ ኣካላትና ካብ’ቲ ዘድልዮ ዓቐን 
እስትንፋስ ምስ ዝቕልጥፍ ዝኽሰት ጸገም 
ኣተነፋፍሳ እዩ። ብዙሕ ምስ እነስተንፍስ ልዑል 
ካርቦን ዳይኦክሳይድ ካብ ኣካላትና ነውጽእ 
ኣለና ማለት እዩ። እዚ ድማ፡ ምስ’ቲ ኣብ ደምና 
ክህሉ ዝግብኦ ዓቐን ኦክስጅን ዝተመዓራረየ 
ኣይከውንን። 
‘ሃይፐርቨንቲሌሽን’፡ ምውስዋስ ኣካላት ኣብ 
እነካይደሉ እዋን ክኽሰት ይኽእል እዩ። ፍርሕን 
ሕማም ኣዝማን’ውን ‘ሃይፐርቨንቲሌሽን’ የስዕብ 
እዩ። ምድንዛዝ፡ ድኻምን ምዝንባዕ ኣድህቦን 
ዝኣመሰለ ምልክታት፡ ናይዚ ጸገም እስትንፋስ 
እዮም።  
‘ዲስፕኒያ’ (Dyspnea)‘ዲስፕኒያ’ (Dyspnea)
‘ዲስፕኒያ’፡ ሕጸረት እስትንፋስ ምስ 
ዘጋጥመካ ዝኽሰት ጸገም ኣብ እስትንፋስ እዩ። 
እዚ ጸገም’ዚ፡ ኣካላትና እኹል ኣየር ይረክብ 
ከም ዘየለ የመልክት። 
‘ዲስፕኒያ’ - ብሰንኪ ዝተፈላለዩ ሕማማት 
ናይ ልብን ሳንቡእን የጋጥም። ምልክት ናይ 
መጥቃዕቲ ልብን ሕማም ኣዝማን’ውን እዩ። 
ሃንደበት ሕጽረት እስትንፋስ ምስ ዘጋጥመካ፡ 
ተቐላጢፍካ ሕክምና ክትከይድ እዩ ዝግባእ። 
ኣብ ልዑል ብራኸ ምስ እንህሉ’ውን 
ሕጽረት እስትንፋስ ከጋጥመና ይኽእል እዩ። 
ድኹም ኣካላዊ ጥዕናን ምኽሳዕን፡ ጠንቂ 
ሕጽረት እስትንፋስ ይኾኑ እዮም። ኣብ ከምዚ 
ኩነት ሓኪም ኣተነፋፍሳኻ ናብ ንቡር ንምምላስ፡ 
ዝሕግዝ ኣገባብ ምውስዋስ ኣካላት ክሕበርካ 
ይኽእል እዩ። ተወሳኺ ናይ ኦክስጅን ሓገዝ 
ከም እትወስድ ብምግባር እውን፡ ነቲ እስትንፋስ 
ናብ ንቡር ንምምላስ ጻዕርታት ይካየድ እዩ። 
ኣካላትና ኣብ ዝተወሰነ ኣቀማምጣ ምስ 
ዝህሉ’ውን ‘ዲስፕኒያ’ ከጋጥመና ይኽእል እዩ። 
ንኣብነት፦
‘ኦርቶፕኒያ’ (Orthopnea) -ኦርቶፕኒያ’ (Orthopnea) -  ድኻም 
ልቢ ዘለዎም ሰባት ብኣፍልቦም ምስ ዝድቅሱ 
ሕጽረት እስትንፋስ ከጋጥሞም ይኽእል። ስለ’ዚ፡ 
ቀኒዖም ኮፍ ወይ ደው ክብሉ እዩ ተመራጺ።
‘ፓሮክሲስማል’ (paroxysmal)ፓሮክሲስማል’ (paroxysmal)
ኣብ ግዜ ለይቲ፡ ሃንደበት ባህሪርና 
ብምትንሳእና ዝኽሰት ሕጽረት እስትንፋስ እዩ። 
እዚ’ውን ምልክት ናይ ድኻም ልቢ ምዃኑ 
ሓካይም ይገልጹ።
  ‘ትሪፖፕኒያ’ (Trepopnea) - ዓይነት 
‘ዲስፕኒያ’ ኮይኑ ብዝተወሰነ ጐድንና ጥራይ 
ብምድቃስና፡ ሕጽረት እስትንፋስ ከስዕብ 
ይኽእል። ምናልባት ብጸጋማይ ጐድንና ጥራይ 
ብምድቃስና ከጋጥም ይኽእል እዩ። ከምኡ 
እውን ብኣንጻሩ። 
‘ፕላትፕኒያ’ (Platypnea) - እዚ ሳሕቲ 
ዝርአ ኮይኑ፡ ደው ብምባልና ዝኽሰት ሕጽረት 
እስትንፋስ እዩ። ኮፍ ምስ እንብል ከኣ ይገድፈና።
‘ብራዲፕኒያ’ (Bradypnea)ብራዲፕኒያ’ (Bradypnea)  - እዚ፡ 
ኣካላትና እኹል ኦክስጅን ይረክብ ከም ዘየለ 
ዘምልክት ጸገም ስርዓተ እስትንፋስ እዩ። እቲ 
ኣተነፋፍሳ ኣዝዩ ዘገምታዊ እዩ። ምልክት ጸገም 
ኣብ ሞታቦሊዝምን፡ ሕጽረት ድቃስን ካልእን 
ክኸውን ይኽእል። 
‘ታኪፕኒያ’ (Tachypnea)ታኪፕኒያ’ (Tachypnea)  - እዚድማ፡ ኣንጻር 
ናይ ‘ብራዲብፕኒያ’ ኮይኑ፡ እቲ ዓቐን እስትንፋስ 
እናሻዕ ብልዑል ናህሪ ዝቕልጥፍ እዩ። እዚ 
ምልክት ናይ ዝተፈላለየ ሕማም ክኸውን 
ይኽእል - ንኣብነት ኒሞንያ። 
‘ሃይፐርፕኒያ’ (Hyperpnea) - እዚ ከኣ፡ 
ልዑል ዓቐን ኣየር ናብ ውሽጢ ንምስሓብ 
ዝፍጠር ዓይነት እስትንፋስ እዩ። ኣካላትና ልዑል 
ኦክስጅን ንኽረክብ፡ ኣብ ግዜ ምውስዋስ ኣካላት 
ወይ’ውን ሕክምናዊ ፍወሳ የጋጥም። እዚ 
ዓይነት ጸገም እስትንፋስ ናብ ‘ሃይፕረቨንቲሌሽን’ 
ክምዕብል ተኽእሎ ኣሎ። 
ብኩነታት ሳንቡእ ዝፍጠሩ ጸገም ስርዓተ-
እስትንፋስ
ብጥዕናዊ ኩነታት ናይ ሳንቡእ፡ ክፍጠሩ 
ዝኽእሉ ጸገማት ኣብ ስርዓተ እስትንፋስ ሓያሎ 
እዮም። ኩሎም ድማ፡ ህጹጽ ዝኾነ ሕክምናዊ 
ሓገዝ ዘድልዮም እዮም።
ኣዝማኣዝማኣዝማ፡ ሻምብቆ ስርዓተ-እስትንፋስ ምስ 
ዝጸብብ ወይ ምቅጻል (inflammation) 
ምስ ዘጋጥሞ ዝስዕብ ሕማም እዩ። ሕጽረት 
እስትንፋስ፡ ሰዓልን ዓኽታን፡ ብሓይሊ ምስ 
ምስትንፋስ ዝስማዕ ‘ጺጽታ’፡ ምእሳርን ምዕባስን 
ኣፍ-ልቢ. . . ወዘተ ምልክታት ኣለዎ። 
ኒሞንያኒሞንያ
ኒሞንያ፡ ረኽሲ ሳንቡእ ኮይኑ፡ ብምቅጻልን 
ምምላእ ፈሳሲ ኣብ ሳንቡእን ይኽሰት። 
መብዛሕትኦም ዓይነት ኒሞንያ፡ ናብ ሞት 
ዘብጽሑ እዮም። ስለ’ዚ፡ ብኣጋኡ ግቡእ ክንክን 
ክንገብር ይግባእ።
* ሕጸረት እስትንፋስ፡
* ሰዓል፡
* ቃንዛ ኣፍ-ልቢ፡
* ቁሪ ቁሪ ምባል፡
* ምርሃጽ፡
* ረስኒ፡
* ምቅጻል ጭዋዳታት፡
* ቅርጥማት. . . ወዘተ ካብ ምልክታት 
ኒሞንያ እዮም።
ምዕጋት ሰራውር ደም ምዕጋት ሰራውር ደም 
(Pulmonary embolism)
ምዕጋት ሰራውር ደም፡ ሓደ ወይ ብዙሓት 
ናብ ሳንቡእ ዝዝርግሑ ሻምብቆታት ደም 
ብምዕጻዎም ዘጋጥም ሕማም እዩ። እዚ 
ውጽኢት ናይ ኣብ ኣእጋርና ወይ ኣእዳውና 
ከምኡ’ውን ኣብ ካልእ ክፍሊ ሰብነትና 
ዘጋጥም ምርጋእ ደም እዩ። እዚ’ውን ብኣጋኡ 
ግቡእ ሕክምናዊ ክንክን እንተዘይረኺቡ 
ክሳብ ሞት ዘብጽሕ እዩ።
* ቃንዛ መሓውር፡
* ሕጸረት እስትንፋስ፡
* ሰዓል፡
* ቃንዛ ኣፍ-ልቢ፡
* ቁሪ ቁሪ ምባል፡
* ምርሃጽ፡
* ዘይንቡር ህርመት ልቢ፡
* ምድንዛዝ፡
* ሕጽረት ኣድህቦ. . . ወዘተ ምልክታት 
የርኢ።
ጸቕጢ ደም (Pulmonary hypertension)
እዚ፡ ናብ ሳንቡእ ኣብ ዘምርሕ ኣርተሪ 
ብዘጋጥም ጸቕጢ ደም ዝኽሰት ጥዕናዊ 
ጸገም እዩ። ብምጽባብን ዘይምምጥጣንን 
ናይ’ቲ ሻምብቆ ደም፡ ጸቕጢ ብምፍጣር 
ክሳብ ድኻም ልቢ ከስዕብ ይኽእል። 
ቃንዛ ኣፍ-ልቢ፡ ሕጽረት እስትንፋስ፡ 
ተደጋጋሚ ድኻም. . . ወዘተ ካብቶም 
ምልክታት እዮም።
ኪኽ-ኪኽታ (Croup)ኪኽ-ኪኽታ (Croup)
ብረኽሲ ስርዓተ-እስትንፋስ ዝኽሰት 
ሕማም እዩ - ኪኽ-ኪኽታ። ብዙሕ ግዜ ካብ 
6 ወርሒ ክሳብ 3 ዓመት ኣብ ዘለዉ ህጻናት 
ዝርአ ሕማም እዩ። 
ኮቪድ-19ኮቪድ-19
ብኮሮና ቫይረስ ዝስዕብ ሕማም ኮቪድ-
19፡ ኣብ ሳንቡእ ረኽሲ ዝፈጥር ናይዚ 
እዋን’ዚ ሕማም እዩ። ምህንጣስ፡ ሰዓል፡ ረስንን 
ካልእን ምልክታት ሃልይዎ፡ ከቢድ ሕጽረት 
እስትንፋስ እዩ ዘስዕብ።
ብኩነታት ልቢ ዝፍጠሩ ጸገም ስርዓተ-
እስትንፋስ
ኦክስጅን ዝሓዘለ ጽሩይ ደም፡ ናብ 
መላኣ ኣካላትና ዝጭንጉዕ ኣካል ልቢ እዩ። 
ስለ’ዚ፡ ልቢ ምስ ስርዓተ-እስትንፋስ ጥቡቕ 
ምትእስሳር እዩ ዘለዋ።
ሕማም ኣርተሪ (artery disease)ሕማም ኣርተሪ (artery disease)
እዚ ከኣ፡ ብሰንኪ ምጽባብን ምድራቕን 
ሻምብቆታት ኣርተሪ ዝስዕብ ሕማም እዩ። ከም ሳዕቤኑ ናብ ልቢ ዝበጽሕ ዋሕዚ ደም 
ስለ ዝጐድል፡ ኣብ ጭዋዳታት ልቢ ከቢድ 
ዕንወት የውርድ። ምልክታቱ ቃንዛ ኣፍ 
ልብን መጥቃዕቲ ልብን እዮም።
ምስ ምውላድ ዝመጽእ ሕማም ልቢ (Congenital heart disease)
እዚ ብተወርሶ ዝመጽእ ጸገም ኮይኑ፡ 
ኣብ ቅርጽን ተግባርን ልቢ ጸገማት ይርአ። 
ዘይንቡር ህርመት ልቢ፡ 
ሕጽረት እስትንፋስን 
ካልእን ምልክት ኣለዎ። 
‘ኣሪትምያ’ (Arrhythmia)
‘ኣሪትሚያ’ ዓይነት 
ዘይንቡር ህርመት ልቢ 
እዩ። ልቢ፡ ቅልጡፍ 
ወይ ዘገምታዊ ህርመት 
ምስ እተካይድ ዘጋጥም 
ጥዕናዊ ጸገም እዩ። 
ድኻም ልቢድኻም ልቢ
ጭዋዳታት ልቢ ብምድካሙ፡ ብግቡእ 
ደም ክጭንጉዕ ብዘይምኽኣሉ ዘጋጥም 
ሕማም እዩ። እዚ ኣብ ሳንቡእ ፈሳሲ ክዓቁር 
ጠንቂ ዝኸውን ሕማም እዩ። 
ጸገም ስርዓተ-እስትንፋስ ዝፈጥሩ ካልኦት 
ጠንቅታት 
 ኣከባብያዊ ኩነታት፡ኣከባብያዊ ኩነታት፡  ሕጽረት እስትንፋስ 
ክፈጥሩ ዝኽእሉ ጠንቅታት እዮም። ከም 
ኣብነት፦
* ቁጥዐ (allergies) ኣብ ደሮና፡ ሰበባ፡ 
ቀልቀል ወይ ጸምሪ እንስሳ፡
* ወጥሪን ፍርሕን፡
* ምዕጻው ኣፍንጫን ጎረሮን ብዓኽታ 
ወይ ዓልገት፡
* ናብ በሪኽ ቦታ ብምድያብና ዝፍጠር 
ሕጽረት ኦክስጅን።
ንጸገም ስርዓተ-እስትንፋስ ዝተቓልዐ መን 
እዩ?
ሕዱር ሕማም ሳንቡእን ልብን ዘለዎ።
ቁጥዐ ዘለዎ።
ብጭንቀትን ወጥርን ዝተዋሕጠ ሰብ።
ምኽሳዕን ልዕሊ ንቡር ክብደት ሰብነት 
ዘለዎን ሰብ’ውን፡ ብጸገማት ስርዓተ-እስትንፋስ 
ክሳቐ ዘለዎ ተኽእሎ ዝለዓለ እዩ። 
ጸገማት ስርዓተ-እስትንፋስ ንምፍዋስ 
ዝሕግዙ ኣማራጺታት 
ናይ ኣነባብራ ለውጢ 
ጸገም ስርዓተ-እስትንፋስ ዘለዎ ሰብ፡ 
ዝሰማምዖ ክሊማን ኣመጋግባን ከለሊ ከም 
ዘለዎ እዩ ዝምከር። 
ምጉዳል ወጥሪምጉዳል ወጥሪ
ወጥሪ፡ ጸገም ስርዓተ-እስትንፋስ የስዕብ 
ምዃኑ ካብ ፈለጥካ፡ ወጥሪ ንምጉዳል 
ክትጽዕር ይግባእ። ምውስዋስ ኣካላት 
ምክያድ፡ ሙዚቃ ምስማዕ ገለ ካብ’ቶም 
ወጥሪ ንምህዳእ ዝሕግዙ ኣማራጺታት እዮም።
እስትንፋስ ምስ ዝሓጽረና እንገብሮ 
ዘቤታዊ ሜላ
ብሕማም ኣዝማ ወይ ብኻልእ ጥዕናዊ 
ጸገማት፡ ሕጽረት እስትንፋስ ከጋጥመና ንቡር 
እዩ። ኣብ ከምዚ ኩነታት፡ ባዕልና ክንገብሮም 
ዝግበኣና ኣገባባት ኣለዉ። 
ኣፍካ ኣሸርሚምካ ምስትንፋስ ኣፍካ ኣሸርሚምካ ምስትንፋስ 
(Pursedlip breathing)(Pursedlip breathing)
ሕጽረት እስትንፋስ ኣብ ዘጋጥመና፡ 
ብቐሊሉ ናብ ንቡር ንምምላስ ዝሕግዙ - 
ባዕልና ክንገብሮም ካብ ዝግበኣና ዝቐለሉ 
ኣገባባት ሓደ፡ ከንፈርና ኣልጊብና ንእሽቶ 
ከፋት ገዲፍና ኣየር ክንስሕብን ከነውጽእን 
ምኽኣል እዩ። እዚ ኣገባብ’ዚ ፍጥነት 
እስትንፋስና ከም ዝዝሕል ይገብር። ኣብ 
ነፍስ-ወከፍ እስትንፋስ ድማ፡ ኣዕሚቚና ኣየር 
ናብ ውሽጢ ከነእቱ ከምኡ’ውን ናብ ደገ 
ከነውጽእ ንኽእል። 
ንቕድሚት ቀኒንካ ኮፍ ምባል (Sitting forward) 
ኮፍ ኣብ እንብለሉ እዋን፡ ኣካላትና ክዛነን 
ዕረፍቲ ክረክብን ስለ ዝኽእል፡ ከነስተንፍስ 
ኣይንሽገርን ኢና። ስለ’ዚ፡ ሕጽረት እስትንፋስ 
ከጋጥመና እንከሎ፦ 
ኣብ ኩርሲ ኮፍ ኢልና፡ ኣእጋርና ምሉእ 
ብምሉእ ናብ መሬት ኣተንኪፍና ሕቖና ናብ 
ቅድሚት ከነቕንኖ ይግባእ። 
ኣእዳውና ኣብ ሰለፍና ብምቕማጥ፡ 
ጭውዳታት ክሳድናን መንኩብናን ግቡእ 
ዕረፍቲ ከም ዝረኽቡ ምግባር። እዚ ዓይነት 
ኣቀማምጣ፡ ናብ ሳንቡእ ተዘርጊሖም ዝርከቡ 
ሻምብቆታት እስትንፋስ ብግቡእ ንክኽፈቱ 
ይሕግዝ። 
ርእስና ኣብ ጣውላ ኣደጊፍና ኮፍ ምባል
(Sitting forward supported by a table) 
ኣብ ከባቢኻ መንበርን ጣውላን ምስ 
ዝህሉ፡ ኣጋጢሙካ ዘሎ ሕጽረት እስትንፋስ 
ንምፍዋስ፡ ተዛኒኻ ኮፍ ክትብል ከም 
እትኽእል እዮም ክኢላታት ዝሕብሩ።
ኣእጋርና ምሉእ ብምሉእ ናብ መሬት 
ኣርጊጽና ኣብ’ቲ መንበር ኮፍ ምባል።
ርእስናን ኣእዳውናን ኣብ ጣውላ 
ሰቒልና ብዝግባእ ዕረፍቲ ምርካብ። 
እዚ ዓይነት ኣቀማምጣ እዚ እውን፡ ናብ 
ሳንቡእ ተዘርጊሖም ንዝርከቡ ሻምብቆታት 
እስትንፋስ ኣብ ምኽፋት ልዑል ጥቕሚ እዩ 
ዘለዎ። 
ሕቖና ናብ መንደቕ ደጊፍና ደው 
ምባል (Standing with supported back) 
ብግቡእ ደው ምባል፡ ኣካላትና ከም ዝዛነ 
ስለ ዝገብር፡ ኣብ ምኽፋት ሻምብቆታት 
ስርዓተ እስትንፋስ ልዑል ግደ እዩ ዘለዎ። 
ኣብ ጥቓና ናብ ዝርከብ መንደቕ፡ 
ብሕቖና ተጸጊዕና ደው ምባል። ምሕዂልትና 
ምሉእ ብምሉእ ኣብ’ቲ መንደቕ ብምልጋብ፡ 
ኣካላትና ከም ዝዛነ ምግባር። 
ኣእጋርና ካብቲ መንደቕ ንቕድሚት 
ኣፈንቲትና ኣእዳውና ናብ ሰለፍና ምግባር።
መንኩብና ከም ዝዛነ ድሕሪ ምግባር፡ 
ርእስና ንቕድሚት ኣቕኒዕና ክሳብ 
እስትንፋስና ዝመሓየሽ ምጽናሕ። 
ብኣእዳውና ተደጊፍና ደው ምባል 
(Standing with supported arms) 
ኣብ ጥቓና ናብ ዝርከብ ጣውላ - 
ብኣእዳውና ተደጊፍና ደው ምባል። ሕቖና 
ካብ ክሳድና ጀሚርና ንቕድሚት ከም 
ዝቐንን ምግባር። እዚ ኣገባብ’ዚ፡ ክሳድናን 
መንኩብናን ከም ዝፈታታሕ ስለ ዝገብር፡ 
ብቐሊሉ ኣየር ከነእቱ ይሕግዘና።
ብሕቖና ተዛኒና ምድቃስ (Sleeping in 
a relaxed position) 
መደቀሲና ሰጥ ዝበለ ገይርና፡ ኣብ 
ክሳድናን መንጎ እግርናን መተርኣስ 
ብምግባር፡ ተዛኒና ምድቃስ። እዚ ኣገባብ’ዚ 
ሻምብቆታት ኣየር ንክኽፈቱ ይሕግዝ እዩ።

*
ሱሌማን ኣሕመድ

ምልሶት ናብ ሳሕል፡ ሰሎሞን ጸሃየ 
ዓርቢ 14 ጥቅምቲ 2022፡ ሰሎሞን ጸሃየ
ዘሕተማ መጽሓፍ ሕሩይ ግጥምታት 
“ሳሕል”፡ ኣብ ኣዳራሽ ምምሕዳር ዞባ 
ማእከል፡ ብኣማኢት ዝቝጸሩ ተሳተፍቲ 
ኣብ ዝተረኽቡሉ፡ ናይ ምልላይ መደብ 
ተኻዪዱላ ነይሩ። ኣብቲ ዝተፈላለየ 
መደብ ዝኽሪ፡ ምስትምቓር ዜማታት 
ገድሊ፡ ንባብ ግጥሚ፡ ገምጋም መጽሓፍ፡. 
ዝተኻየደሉ ጽምብል፡ ንዝቐረበ ሰፊሕ 
ትሕዝቶ ኣብ ክልተ ክፋል ከነቕርቦ ኢና። 
ንሎሚ፡ ሰሎሞን ድራር ብዘቕረቦ ገምጋም 
መጽሓፍ ክንፍልም።  
እዛ መድብ’ዚኣ፡ ብድምር 46 
ግጥምታት ሒዛ’ላ። ካብ’ዚኣቶም 
ሓሙሽተ ግጥምታት መዝሙር፡ 13 
ግጥምታት ንባብ፡ 28 ከኣ ግጥምታት 
ደርፊ። ኣብ’ዞም ዝስዕቡ መዳያት ገምጋም፡ 
ሓጺር መግለጺ ክህብ’የ፤ ኣርእስቲ፡ 
እምነትን ቃናን ገጣሚ፡ ትሕዝቶ፡ ቅርጺ፡ 
ኣሰራርዓ ቕዶት (rhyme scheme)፡ 
ኣመራርጻ ቓላት፡ መደምደምታ። ኣብታ 
‘ኣመራርጻ ቓላት’ እትብል መዳይ ከኣ፡ 
ኣስተሰብኦ (personification)፡ ውስጠ ዘ 
(metaphor)፡ ንጽጽር (simile)፡ ኣጋንኖ 
(hyperbole) ዝብሉ ሒደት ኣብነታት 
ክህብ ክፍትን’የ። 
መረጻ ኣርእስቲመረጻ ኣርእስቲ
ሰሎሞን ጸሃየ፡ ናይታ ኣብ ገጽ 113 ዘላ 
“ሳሕል” እትብል ግጥሙ ኣርእስቲ’ዩ 
ኣርእስቲ መጽሓፉ ገይሩዋ ዘሎ። ሳሕል፡ 
ወራራት ጸላኢ ንምፍሻል ዝተዋግኣላ፡ 
ኣብ 13 ለካቲት 1979 ኣብ ግንባር 
ናቕፋ ምስተሃርመ ኸኣ፡ ናብቲ ውሕስነት 
ደብዳብ ነፈርቲ ኽረክብ ተባሂሉ ኣብ 
ጀልሃንቲ ዝበሃል መሬት ሱዳን ዝተደኰነ፡ 
ንስንኩላን፡ ተመሃሮ ቤት ትምህርቲ 
ሰውራን ተኣለይቲ ህዝብን ዝሓዘ ቦታ 
ኸይዱ፡ ካልእ መልክዕ ቃልሱ - ቃልሲ 
ብስነ-ጽሑፍ - ዝጀመረላ፡ ድሕሪ ኽልተ 
ዓመት ናብ ኣራግ ዝበሃል ኣብ ሰሜናዊ 
ምብራቕ ሳሕል ዝርከብ ቦታ ተቐይሩ፡ 
ብሉጽ ስራሓት ዘፍረየላ፡ ንህዝብን 
ተጋደልትን ዝመሃረላን ንባዕሉ’ውን 
ዝተማህረላን ዓባይ ዩኒቨርስቲ እያ። 
ሳሕል ከምቲ ባዕሉ’ውን ኢሉዋ ዘሎ፤ 
“መዕቈቢት፡ መዕኰዂት፡ መንሃሪት፡ 
ደጀንን ዓውደ ዂናትን ሓርነታዊ ቓልሲ 
ብምዃን ንተኣምራዊ ዓወት ኤርትራ 
ኣዝዩ ልዑል ኣበርክቶ ዝገበረት ታሪኻዊት 
ቦታ እያ። ሳሕል ካብ ትሽዓቲአን ብሄራትና 
ንዝመጽኡ ዜጋታት ኣብ ሓንቲ ቝራዕ 
ኣብሲላ ንኻልኦት ህዝብታት ኣመና 
ዘቕንኦምን ኣብነት ዝኾኖምን ብሉጽ 
ክብርታት ሒዞም ከም ዝወጽኡ ዝገበረት 
ቤት-ትምህርቲ እያ። ክንዲ ዝዀነት ከኣ 
ሰሎሞን ብግጥምታቱ ዘሚሩላን ደሪፉላን፤
“ናባኺ ኽምንን ኣስተንቲነ መርሚረ  
ወዲ ዕስራ ኔረ ጭልቅዕ ዘይተረረወዲ 
ዕዳይ ከየሰነኹ ዕዳ ንእስነተይ
ኣምሃ ሂበኪ ሰዊት ኣካላተይ
ሳሕል ኔሩ ደርፈይሳሕል ኔሩ ደርፈይ
ሳሕል መውጽኢ ኣፈይ” ... ኢሉዋ!    
ንሳሕል ብእምባ ኣራራትን በታ ካብ 
ሓሙዅሽታ ዳግም ዝነገሰት ዑፍ 
ፊኒክስን’ውን መሲሉዋ፤
 ሳሕል ሓቂ - ሳሕል ሓይሊ ሓቂ ብዘይ ሓይሊ
ሓይሊ ብዘይ ሓቂ
ሳሕል ነይምኾንኪ” ኢሉዋ ንሳሕል። 
ሰሎሞን፡ ኣርእስቲ መጽሓፉ ሳሕል 
ክኸውን ምምራጹ እምበኣር፡ ብቑዕን 
ዓሚቝ ትርጉም ዘለዎን ሕርያ ዀይኑ 
ረኺበዮ። 
እምነትን ቃናን ገጣሚእምነትን ቃናን ገጣሚ
ካብ 1960ታት ክሳዕ መፋርቕ 1980ታት፡ 
ሰውራታት ዘካይዱ ህዝብታት፡ ብመሪሕነት 
ሽቃሎን ኪዳን ገባሮን እዩ ሰውራታት 
ዝዕወትን ማሕበርነታዊ ሕብረተሰብ 
ዝህነጽን ዝብል ኣመለኻኽታ ነይሩዎም። 
ሰሎሞን’ውን፡ በቲ ህዝባዊ ግንባር ኣብ 
1970ታትን 1980ታትን ዝኽተሎ ዝነበረ 
ማርክሳዊ ኣጠማምታ ወይ ስነ-ሓሳብ ሽቃሎ 
ዝተጸልወ ምንባሩ፡ እቶም ናይ መጀመርታ 
እዋን ግጥምታቱ ይነግሩሉ። ኣብታ ኣብ 
መጋቢት 1981 ዝጸሓፋ “ቀይሕ ዕምባባ” 
እትብል ግጥሚ ንኣብነት፤ 
ሰውራዊ መንእሰይ ዕጡቕ ማርክስነት
ንኹሎም ጸላእቲ ራዕዲ መልኣከ ሞት
ተመሃር ተመሃር ንቓልሲ መሰረት።
ስነ ሓሳብ ሸቃላይ ተዓጠቕ ተኸተል
ብውሕልነት ተርጉም ኣህጉራዊ መትከል
ናይ ታሪኽ ግድን’ዩ ዓወትካ ክትሓዝል።
ዝብሉ ማይ-ቤታት ንረኽበላ። ኣብታ 
“ማእቶት” እትብል ኣብ ሕዳር 1981 
ዝጸሓፋ ግጥሚ ኸኣ፤
“ግቡእ ወዲ ሰብ’ዩ ኽሰርሕ ከፍሪ
ክቃለስ ኣለዎ ንኽቕይር ባህሪ
“ዘይሰርሕ ኣይብላዕ” ማርክሳዊ መትከል
መምርሒና ጌርና ኣብ ማእቶት ንካፈል፡” 
ዝብል ሕጡበ-ግጥሚ ንረክብ። 
ሰሎሞን ኣብዘን ክልተ ግጥምታቱ እቲ 
ጽልዋ’ቲ የንጸባርቕ’ምበር፡ ድሕሪኡ ኣብ 
ዝሰርሖም ኩሎም ግጥምታቱስ፡ ኣብ ሓንቲ 
ግጥሚ - ገጽ 53 - ዶኾን ንፈውሲ ማሕላ 
“ብቐይሕ ሻምላኻ” ትብል ሓረግ ንረክብ 
እምበር፡ እቲ ኣጠማምታ’ቲ ኣይንረኽበሉን። 
እምነቱ ኣብቲ ቕኑዕ ዕላማ ዝሓዘ ተጋዳላይን 
ሃገራዊ ፍቕሩን ዝተሰረተ’ዩ። ኣዕኑድ 
ግጥምታቱ ኸኣ ተጋዳላይ፡ መኸተ፡ ዓወት!
ሰሎሞን ኣብዞም ኣዕኑድ’ዚኣቶም 
ተመርኲሱ ግጥምታቱ ኽጽሕፍ ከሎ፡ 
ብነድሪ ጣውልኡ ኽሃርም፡ ብትካዘ 
መንከሱ ብኢዱ ኽድግፍ፡ ብፍቕሪ ምስ 
ገጸ ባህርያቱ ኽጠማመት፡ ብማዕዳ ገጹ 
ኽኣስር ይረኣየካ። እምነቱን ትንቢቱን 
እቲ ዘይተርፍ ዓወት’ዩ። መሬት ከም 
ኣፍ ዕንቊ ትጽበብ፡ ወራራት ይጽዓቑን 
ይምረሩን፡ ኩነተ-ኣአምሮኡ ጽኑዕ’ዩ። 
ውዕዉዕ ስምዒቱን እምነቱን ኣይዘናበልን። 
ትስፉውን ንብጾቱ ተስፋ ዝህብን’ዩ፣ ተስፋ 
ርጉጽ ዓወት!!  ትሕዝቶ
ግጥምታት ሰሎሞን ጸሃየ፡ ቀዳማይ 
ውራይ ተጋዳላይን ህዝብን ኤርትራ፡ ኣብ 
ዕጥቃዊ ቓልሲ ዓሲሉ ናጽነት ምርግጋጽ 
ምዃኑ እዮም ዘስተምህሩ። ጽንዓትን 
እምነት ኣብ ዕላማን እቶም ቐንዲ ምስጢር 
ዓወት ምዃኖም ከኣ እና’በራረዩ ይነግሩ። 
ስምዒት ይቕስቅሱ፣ ኒሕ፡ ተወፋይነትን 
ትብዓትን የስንቑ። ኣንባቢ ብሓሙሽተ 
ህዋሳቱ ኸም ዝከታተሎም ይገብሩ። ናብ 
ሕልና ኣንበብቲ ልሒኾም፡ “ሃየ ድኣ 
ኣሰር ተቓለስቲ ንስዓብ” ይብሉ። “ራህዋ 
ትኸፍተላ ሓንቲ መዓልቲ’ላ” እናበሉ ተስፋ 
ይህቡ፣ “ንሻሞ ህዝበይ ብሓደ ንምናዕ” 
እናበሉ ንሓድነት ይዝምሩ፣ “መጥቃዕትኻ 
ቐጽል መግዛእቲ ይኣክል” እናበሉ 
ደረኽቲ ለበዋታት የሕልፉ፣ “ዓዲ እንጌራና’ዩ ዓድና 
ኢልካ ሃገር ምልቃቕ፡ ክብሪ የብሉን ካብ 
ገዛኡ ዝወጸ ሓደራ ንጠንቀቕ” እናበሉ 
የጠንቅቑ። ዋሕዞም፡ ቀጻልነቶም፡ ጥርናፈኦምን 
ስጥመቶምን ንኣንባቢ ዝጸምድ’ዩ። 
ዘንጸባርቕዎ ግዜን ኵነትን፡ ምኽንያታውን 
ተኣማንን’ዩ። እቲ ግጥሚ ብዛዕባ መን፡ ኣበይ፡ 
ብምንታይ፡ ስለምንታይ፡ ብኸመይ ይዛረብ? 
ንዝብሉ ሕቶታት ብዝግባእ ዝምልሱ 
እዮም። ምግምዳሕን ምትሕውዋስን 
የብሎምን። ዝበዝሑ ግጥምታት በዳህቲ 
ዀይኖም፡ ተረኽቲ፡ ከም “ስጋ ቖንጥያ”፡ 
ድራማዊ ከም “ለጋዕ ላምና” ዝመሰሉ 
ግጥምታት’ውን ኣለውዎም። ፍልስፍናዊ 
ግጥምታት’ውን ኣለውዎ፣ ከም “ምንባር” 
እትብል ግጥሙ።
ወይ ምንባር!ወይ ምንባር!
መን’ሞ ኣብዛ መሬት ዘይነብር
መን ዘይምገብ ዘየተንፍስ ኣየር
እንስሳ፡ ብቝሊ-ፍጡር ብምልኡ
መን ዘይፋረ ዘየሐድስ ዘርኡ!
ምንባር ግንምንባር ግን
ምንባር ንወዲ ሰብ ብኣዳሙ
ካብ ሂወት ንላዕሊ እዩ ትርጉሙ።
ኣማን ብኣማንኣማን ብኣማን
“ካብ ዘለኣለማዊ ሂወት ኣብ ባርነት
ናብራ ሓንቲ መዓልቲ ኣብ ሓርነት”
ቅርጺ  
ንሕጡበ-ግጥምታት ወይ ማይ-ቤታት 
ብዝምልከት፡ መብዛሕትኡ ናይ ደርፊ 
ግጥምታቱ’ኳ ብኣርባዕተ ነግሕታት ዝቘመ 
እንተዀነ (ኣብ ሓደ-ሓደ ደርፍታት እዚ 
ኣገባብ’ዚ’ውን ይጠሓስ’ዩ)፡ ኣብ ናይ 
ንባብ ግጥምታቱ፡ ስሩዕ ቅርጺ የብሉን። 
ነግሕታት ማይ-ቤቱ፡ በቲ ዝደልዮ መገዲ፡ 
ስምዒት ክሳብ ዝሃቦ፡ እናሓንሳአ ናብ 11 
የደይቦም፣ እናሓንሳእ ናብ ክልተ-ሰለስተ 
የውርዶም። ንውሓት ነግሕታቱ’ውን 
እንተዀነ እናሓንሳእ ናብ ሸውዓተ ቓላት 
ይዝርግሑ፣ እናሓንሳእ ከኣ ናብ ሰለስተ 
ይጭበጡ። ሰሎሞን ዘገድሶ ንሓሳብን 
ስምዒትን ብዝግባእ ምግላጽ እዩ። ብፍቕዲ 
ቓላት ዝተኸምከሙ ማይ-ቤታት ከቕውም 
ክብል ግዜኡ ኣየጥፍእን። ኣብ ገሊኡ ኸኣ፡ 
ቀዳማይ ነግሒ፡ ነቶም ደድሕሪኡ ዘለዉ 
ነግሕታት ዘሊሉ ምስ ናይ መወዳእታ 
ነግሒ ቅዶት ከም ዝፈጥር ይገብር። ኣብ 
ገጽ 106፤
ዓዀዃይ ዓዀዃይ ኢሉ ተጋዳላይ
መዋእል ባርነት ኣውጺኡ
መዋእል ናጽነት ኣምጺኡ 
መዋእል ሰላም መዋእል ሰናይ 
ከሳቴ ብርሃን ተጋዳላይ! 
ብምባል፡ መዕጸዊ ረምታ ዝሰኣነ 
ዝመሰለና ቀዳማይ ነግሒ፡ ብራብዓይን 
ሓሙሻይን ነግሕታት ይሰምረልና።        
ኣሰራርዓ ቅዶት ኣሰራርዓ ቅዶት 
ሰሎሞን ብዘይካ ኣብ ሓደ ኽልተ፡ ኣብ 
ዝበዝሕ ግጥምታቱ ተመሳሳሊ ድምጺ 
ብዘለዎም ፊደላት ረምታ ምፍጣር 
ዝብል ቅዲ’ዩ ተኸቲሉ ዘሎ። ነግሕታቱ 
ብዝተኻእለ መጠን ብተመሳሳሊ ፊደል 
ይዓጽዉ። ከምኡ ኣብ ዘይኰኑሉ እዋን 
ከኣ ትርጉም ብዘይቕይር ምሕሳይ 
የጠዓዕሞም። ንኣብነት ኣብታ “ኣባ ፈጣን” 
እትብል ግጥሙ፡ ኣብ ናይ መወዳእታ 
ማይ-ቤት ‘ለ፡ ሉ’ እናበለ ነግሕታቱ ኸሰማምዕ ጸኒሑ፡ 
ኣብተን ናይ መወዳእታ 
ኽልተ ነግሕታት ከኣ፡ ነታ ዳሕረወይቲ ናብ 
ድምጺ ናይታ ቐዳመይቲ ብምሕሳይ 
የሰማምዕ፤
ሰላሕታ ኸኣ’ምበር ከም ሰላሕታ ኸኣ’ምበር ከም 
ኣሕዋቱ ኾነ ኣሕዋቱ ኾነ 
መጎስ ንዓኻ ጅግና ኣባ ፈጣነመጎስ ንዓኻ ጅግና ኣባ ፈጣነ
ኣባ ፈጣን እንተ’ሉ ነቲ ኣባ ፈጣን እንተ’ሉ ነቲ 
ረምታ ኽሰበሮ ስለዝዀነ፡ ን“ን”” 
ናብ “ነ” ቐይሩ ስጡም ረምታ ፈጢሩ።                         
ኣመራርጻ ቃላት 
ግጥሚ ብምሩጻት ቓላት’ዩ 
ዝጸሓፍ። ቃላት ንኽትመርጽ 
ግን ግዜ ኽትወስድን ዓሚቚ 
ምስትውዓል ክትገብርን 
ኣለካ። ብልጫ ሰሎሞን ኣብዚ 
መዳይ’ዚ እዩ። ንሱ፡ ዕባይ ገጠር 
ብምዃኑ ጥራሕ ዘይኰነስ፡ 
እቶም ቃላት ኣበየናይ ቦታ 
ተሰዂዖም ከም ዘድምዑ’ውን 
ዓሚቝ መጽናዕቲ ስለዝገበረ፡ 
ናይ ገጠር ቃላት፡ ዋናታት 
ግጥምታቱ እዮም።
እኽሊ ሓሪሙዎ ቖፎናእኽሊ ሓሪሙዎ ቖፎና
ዒባ ናፊቑ ደምበናዒባ ናፊቑ ደምበና
ክብል ከሎ ንሓደ ዕባይ ከተማ ጊር ክብሎ 
ይኽእል ይኸውን። እዘን ክልተ ነግሕታት 
ግን፡ ኤርትራ ኣብቲ እዋን’ቲ ብሰንኪ 
መግዛእቲ፡ ክሳብ ክንደይ ባዲማ ኸም ዝነበረት 
እኹል ስእሊ ይህባና። ግራት፡ ገደና፡ ዘራእቲ፡ 
ጻህያይ፡ ቀውዒ፡ ዓጺድ፡ መኼዳ፡ ምህርቲ፡ 
ቀሪም፡... ዝብሉ ናይ ገጠር ቓላት፡ ኣብዞም 
ግጥምታት ብብዝሒ እዮም ዝደጋገሙ። 
ሰሎሞን፡ ግጥሚ ኽጅምር ከሎ ኣትሒዙ፡ 
ቃላትን ውክልናኦምን ብዝግባአ ኣጽኒዑዎም 
ከም ዝነበረ ስርሓቱ ይምስክሩሉ።
ኣብዚ መድበል’ዚ፡ ሓያለይ ውክልና ስነ-
ዝርርብ፡ ከም ቍንቍኛ፡ ንጽጽር፡ ውስጠ ዘ፡ 
ኣስተሰብኦ፡ ኣጋንኖ፡ ኣስተደምቖ ዝመሰሉ ንስነ-
ጽሑፍ ዘበርኹ መግለጺታት፡ በቲ ዝግባእ 
ተጠቒሙሎም ኣሎ። ሒደት ኣብነታት 
ክጠቅስ፤ ኣስተሰብኦ 
ኣብ ገጽ 46፡ “ኣርሓ” እትብል ግጥሚ 
ገይሩ’ሎ። ሰሎሞን ወዲ 10 ዓመት ኣቢሊ 
ኸሎ ግጥም ወይ ባእሲ ናይ “ጨዓይ”ን 
“ዓሽከራይ”ን ዝበሃሉ ጽጋባታት ኣብዑር 
ተዓዚቡ ነበረ። ኣብቲ ሓያል ምትህልላኽ 
ዝነበሮን ነዊሕ ግዜ ዝወሰደን ቅልስ፡ 
ዓሽከራይ ተሳዒሩ፡ ጨዓይ ኣርሓ ኣብዑር ዓዲ 
ኣበለ። ካብዚ ኣብ ኣእምሮኡ ተቐሪጹ ዝጸንሐ 
ዝኽሪ ናይቲ ሰዓሪ ኣርሓ ተበጊሱ’ዩ ድማ፡ ነዛ 
ኣርሓ እትብል ግጥሚ ኣብ ለካቲት 1983 
ደሪሱዋ። በቲ ኣርሓ ኣብዑር ዝኾነ ብዕራይ 
ኣቢሉ ድማ ንተጋዳላይ ወኪሉዎ፤
ኣርሓ ጸባ ጸገብ መንጕዳኻ ትኸሎ
ሕትር ተተፋነን ብማዕዶ ድሃሎ
ናቋ ቍም ነገሩ ጃጃዊ ዘየትክል
ኣውጽኣዮ ፈርሱ ኣምዑቱ ይዘልዘል
ኣይተናሕስየሉ ኣቕርንትኻ ሽኸል
‘ቲ መርዛም ቀርንኻ ስሓሎ 
ነገርካ ዝደሊ ከምብሎ።  ነገርካ ዝደሊ ከምብሎ። 
እዚ ሓደ ማይ-ቤት ናይቲ ግጥሚ እዩ። 
ኣብዚ ግጥሚ’ዚ፡ ገጣሚ ንተጋዳላይ ከምቲ 
ኣብ መጀመርታ ታሕሳስ ሓደ ቐሪም ዕፉን 
ዝነበረ፡ ኣብ ደረት ደረቱ ኸኣ ሰብ ዝውሕጥ 
ሳዕሪ ዘብቖለ ገደና ዓዶም ምስ ተሳዕረ፡ በሊዑ 
በሊዑ ዝጸገበ’ሞ ብቐርኑ ደረት እናበንቆረ 
መሬት ኣይትጽርኒ ዝበለ መንጓድ ብዕራይ 
ገይሩ ስኢሉዎ’ሎ። እቲ መጋጥምቱ 
ዝነበረ ከምኡ ጽጋባን መንጓድን ዓሽከራይ 
ከኣ ጦር-ሰራዊት እዩ። ኣስተሰብኦ’ምበኣር 
ንእንስሳታት ከም ሰባት ጌርካ ብምውካል 
ሓያል ስእለ-ኣእምሮ ንምፍጣርን ስምዒት 
ንምልዕዓልን ዘገልግል መዳይ ስነ-ጽሑፍ እዩ። 
ገጣሚ እምበኣር ነዚ ጥበብ’ዚ ኣብ ሓያለይ 
ግጥምታቱ ተጠቒሙሉ ኣሎ።
ዘውስጠ ኣብዛ ኽንዛረበላ ዝጸናሕና “ኣርሓ” እትብል 
ግጥሚ፡ ሰሎሞን፡ ኣስተንቲንና ኽንረኽቦ 
እንኽእል ውስጠ ዘ ኣቐሚጡልና’ሎ። 
ምስትንታንና ኸኣ “እምበኣር ተጋዳላይስ 
ኣብ ሕዛእቲ ይውዕል ነይሩ’ዩ? እምበኣር 
ተጋዳላይስ መንጉዳኡ ተተኺሉ ክሳብ 
ዝጥወ ዘብልዕ መግቢ ነይሩዎ’ዩ?” ዝብል 
ሕቶ ስለ እነልዕል’ዩ። ወሪዱዎ! ዝብል መልሲ 
ኸኣ ይመጽኣና። ርግጽ እቲ ንመጋጥምቱ 
ዓሽከራይ ዝወከሎ ጦር-ሰራዊት፡ ኣብቲ 
መጥፋእቲ ሓዊ መሲሉ ተሸኪሙዎ 
ዝኸይድ ሳንጣኡ ዝተሰጐደ ኣስቃጥላታትን 
ጉስማጣትን ነይሩዎ’ዩ። ንእኡ እንተ 
ወዲኡዎ’ውን እግሩ-እግሩ እናሰዓባ ዝትክኣሉ 
መኻይንን ሄሊኮፕተራትን ስለ ዝነበራኦ፡ 
ወትሩ ምስ ተመጨነ’ዩ። ክንዲ ዝዀነ ኸኣ፡ 
ሃዝራጥን ክሳዱ ፋስ ዘውዕልን’ዩ ነይሩ።
እንተ’ቲ መጋጥምቱ ተጋዳላይ ግና፡ 
ይትረፍዶ መኣዛታት ዘለዎ መግቢ ኽረክብስ፡ 
እቲ ተራ መግቢ’ውን ብስሩዕ ኣይረኸቦን። 
ከብዱ፡ ካብ ዝዓንገላ ጾማ ዘሕደራ እዋን 
ይበዝሕ። አረ ሓንሳእ ሓንሳእስ ብኣፈ-ጾሙ 
ሳልስቲ-ራብዕቲ ይቕኒ ነይሩ። ኣዒንቱ ምስ 
ቈርቈረ፡ ምዕጕርቲ ምስ ነሃለ፡ ክሳዱ ኽምንጠል 
ምስ ደለየ እዩ። እሞ ኸመይ ገይሩ ደኣሉ 
ገጣሚ ነዚ ንፋስ ከይወስዶ ዘፍርሕ ሓልቃም 
ተጋዳላይ፡ ብመንጓድ ብዕራይ ወኪሉዎ? 
እቲ መልሲ፡ ተጋዳላይ፡ ሞራል ዝሰነቐ፡ 
ብምልኣተ-መንፈስ ዝተጠርነቐ፡ ልዑል ኒሕን 
ሓቦን ዝውንን ስለዝዀነ’ዩ። ንጹር ዕላማኡ 
ወትሩ ልዕሊ ጽጉባት ጽጉብ ይገብሮ። ከይዱ 
ኣይደክምን፣ ተዋጊኡ ኣይርብርብን፣ ሓደ 
ኣንጻር ሓደ ኸኣ ኣይኰነን ዝገጥም፤ ሓደ 
ኣንጻር ዓሰርተ መንጓዳት ጦር-ሰራዊት’ምበር! 
ከምኡ ኽንዲ ዝዀነ’ዩ ኸኣ ሰሎሞን ኣብታ፡ 
“ሓንቲ መዓልቲ’ላ” እትብል ግጥሙ፡ 
“ተጋዳላይ ዝብሉኻ እንታይ’ዩ ፍጥረትካ” 
ዝበሎ። ስለ’ዚ፡ ንተጋዳላይ ብመንጓድ 
ብዕራይ ምውካሉ፡ ኣብ ውሽጡ ዘሎ 
ምስጢር ንኽንፍትሽ ዝሃበና ዕዮ ገዛ’ዩ፤ 
ውስጠዘ።

*
ኤፍረም ሃብተጽዮን

ምርምር ከም ሞያን ኣተሓሳስባን ሓሳባት
ብዙሓት ሰባት ምርምር ምስ 
ዝተወሰነ ደረጃ ትምህርቲ፡ ዓይነት 
ስራሕ ወይ ሞያ የተኣሳስርዎ’ሞ 
ከም ሳዕቤኑ ድማ ከም ሞያ 
ዘይምልከቶም ወይ ዘየገልግሎም 
ገይሮም ክወስድዎ ይርኣዩ። እዚ 
ካብቲ ብዛዕባ ምርምር ከም ኣምር 
ዝምንጩ ዝውቱር ዝኾነ ግጉይ 
መረዳእታ እዩ። ዝበዝሐ እዋን ሰባት 
ንምርምር ኣብ ዕላሎም፡ ስርሖምን 
መዓልታዊ ህይወቶምን ኣይዝክርዎን 
እዮም። እንተ ዘኪሮሞ ድማ ብዛዕባ 
እቲ ስራሕ ይኹን ኣምር ዝኾነ 
ርእይቶ ወይ ሓሳባት ከካፍልዎ 
ዝኽእሉ ሓበሬታ የብሎምን። እዚ 
ኩነት እዚ ዘሻቕል ዋላ’ኳ እንተ 
ኾነ፡ ዘገርም ግን ክኸውን የብሉን። 
እቲ ምንታይ፡ ናይ ሃገርና ናይ 
ቀረባ ታሪኽ ኣብ ግምት ኣእቲኻ፡ 
ንምርምር ከም ኣካል መዓልታዊ 
ህይወትና ክኸውን ዘብቅዕ 
ኣካዳምያዊን ቍጠባዊን ባይታ ስለ 
ዘይነበረ ምኽኑይ ይኸውን። 
እዚ መረዳእታ እዚ ግን ንምርምር 
ከም ናይ ዝተወሰነ ቀጸላ ሕብረተሰብ 
ሞያ ምስ እንርእዮ ጥራይ’ዩ 
ምሉእ ምስልን ትርጉምን ዝህበና። 
መኽንያቱ ምርምር ከም ኣካዳምያዊ 
ሞያ ሓደ ነገር፡ ከም ባህሪ ወይ ዝንባለ 
ድማ ካልእ ነገር ስለዝኾነ። እዚ 
ማለት ክልተ ዝተፈላለየ፡ ኣብ በበይኑ 
መዓላ ዝውዕል ዓይነት ምርምር 
ኣሎ ማለት ኣይኮነን። እንታይ ደኣ 
ክብደት ዕላማን ዝህልዎ ኣገዳስነትን 
ህጹጽነትን ዝጸልዎ ጉዳያት እምበር 
ብዕላማ ዝፈላለ ምርምር ስለ ዘየለ። 
ቅድሚ ናብ ምርምር ከም ሞያን 
ሜላን ህይወት እንታይ ከም ዝመስል 
ምዝራብና ግን ምርምር ከም ኣምር 
እንታይ ከም ዝመስል ንምፍላጥ 
ዝሕግዘና ሓደ ሕቶ ምምላስ 
ከድልየና እዩ። ምርምር ክንብል 
ከለና እንታይ ማለት ኮን ይኸውን? 
ምርምር ክንብል ከለና፡ ብሕጽር 
ዝበለ መግለጺ፡ ኣተኣኻኽባ ሓበሬታ 
ወይ ፍልጠት ብነቐፌታዊ ሜላ 
ማለት እዩ። ምርምር፤ ብዛዕባ ሰባት፡ 
ቦታታት፡ ጉዳያት፡ ፍጻሜታትን 
ካልኦትን ሓበሬታታትን፣ ብዛዕብኦም 
ምፍላጥ ኣገዳሲ ዝኾኑ ነገራትን 
እንረኽቦ ፍልጠትን፡ ካብ ብዙሕ 
ምንጭታትን ብብዙሕ ኣገባብን 
ዝተኣከበ ኮይኑ፡ ብዛዕብኦም ብሱልን 
ኣብ ኣፍልጦ ዝተመርኰሰን ርእይቶ 
ወይ ሚዛን ክህልወና ዘኽእል ሜላን 
ሞያን እዩ። 
ሓበሬታ፡ ንእሽቶይ ይኹን ዓቢ 
ብዘየገድስ፡ ካብ ሰብ ናብ ሰብ፡ ካብ 
ግዜ ናብ ግዜ ክሰጋገር ከሎ መልክዑ 
እናቐየረ፡ ብዙሕ ኣዋን ሚዛኑ 
እናፈኾሰን መልእኽቱ እናሰሓተን 
ከም ዝኽየድ ዝኾነ ሰብ ክግምቶ 
ዘይጽግሞ ሓቂ እዩ። መበቆላውነት 
ዘይብሉ ሓበሬታ ድማ መሰረት 
ናይ ዝኾነ ምዕባለ ወይ ቅኑዕ ውሳነ 
ክኸውን ሰለ ዘይክእል፡ እቲ መበገሲ 
ሓበሬታ ብዛዕባ ዘገድሱና ጉዳይ 
ክንፍትሽ መተካእታ ዘይብሉ ግዴታ 
ይኸውን።
ብፍላይ ኣብዚ ህይወት 
እናተጠናነገ ዝመጽኣሉ ዘሎ ዘመነ 
ሓበሬታ፡ እዋናዊ ሓበሬታ ሒዝካ 
እንተ ዘይጸኒሕካ ተወዳዳርነትካ 
ኣብ ሓደጋ ክወድቕ ይኽእል እዩ። 
ልክዕ’ዩ ካልኦት ምንጭታትን ካልኣይ 
ኣፍ ሓበሬታን ካብ ሰባት ክንረክብ 
ንኽእል ኢና። እንተኾነ ንዕኡ 
ክንምስርሕን ክንጥቀምን ዘኽእለና፡ 
ባዕልና ብምርምር ዘመንጨናዮ 
መሰረታዊ ፍልጠት እንተ ዘይብልና፡ 
ነቲ ካብ ካልእ ምንጭታት እንረኽቦ 
ሓበሬታ ብግቡእ ኣብ መዓላ 
ከነውዕሎ ኣይንኽእልን ኢና። 
ካብዚ ተበጊስና እምበኣር፡ ምርምር 
ከም ኣምር ጥራይ ዘይኮነ፡ ከም ባህርን 
ሞያን እውን ነቐፌታዊ ኣተሓሳስባን 
ኣጠማምታን ኣብ ነገራት ክህልወካ 
ዘኽእል’ዩ ክንብል ንደፍር። ልዕሊ 
ኹሉ ድማ ኣብ ሓበሬታ። ምኽንያቱ 
ሓበሬታ መሰረት ናይ ኩሉ ነገራት 
ስለ ዝኾነ። ብፍላይ ኣብዚ እዋን 
ሓበሬታ መሳርሒ ንኹሉ ነገራት 
ኮይኑ ሰለ ዘሎ። 
 ሓበሬታ ኣብ መዓልታዊ ህይወት 
ውልቀ-ሰባት፡ ሕበረተሰብን ሃገርን 
ልዑል ምዃኑ ኣድማሳዊ ተቐባልነት 
ዘለዎ ሓቂ’ዩ፣ ነዚ ኣገድስነት’ዚ 
ዘጕልሑ ክስተታት ድማ ኣብ 
መዓልታዊ ህይወትና ቀጻሊ 
ዝገጥሙና ክውንነታት’ዮም። ኣብ 
ኩናት ብዛዕባ ጸላኢኻ፡ ኣብ ዕዳጋ 
ብዛዕባ ዋጋን ዓማዊልን፡ ኣብ ዓውደ-
ፍልጠት ብዛዕባ ሓደስቲ ርኽበታትን 
ሓሳባትን፡ ኮታ ኣብ ነፍሲ-ወከፍ ናይ 
ህይወት ስጕምቲ እቲ ኣዝዩ ኣገዳሲ 
ጥረ-ነገር ሓበሬታ’ዩ። “ሓበሬታ 
ሓይሊ’ዩ፡” ዝብል ጥቕሳዊ መፈክር 
ብርግጽ ኣገዳስነትን ተራን ሓበሬታ 
ኣብ ህይወት ደቂ-ሰብ ብልክዕ ካብ 
ምርዳእ ዝተባህለ’ዩ። 
ኣብዚ ክንዝንግዖ ዘይብልና ነገር 
እንተ’ሎ፡ ዝኾነ ሓበሬታ ዝፈጥር 
ይኹን ዝፍኑ ኣካል ንጽድቂ ኢሉ 
ከም ዘይገብሮ’ዩ። ሓበሬታ ንጹራት 
ዕላማታት ንምውቃዕ ዘገልግል 
መሳርሒ ምዃኑ ብዙሕ ምርምር 
ዘየድልዮ ውሁብ ሓቂ’ዩ።
ስለዝኾነ’ዩ ኸኣ ዝኾነ ሓበሬታ 
ኣብ እንሰምዓሉ፡  እንዕዘበሉ፡ ወይ 
እነንብበሉ ግዜ “እዚ ሓበሬታ መን 
ኣምጺእዎ/ኢልዎ? ስለምንታይ ኣብ 
ከምዚ ዓይነት ሓበሬታ ተገዲሱ? 
ስለምንታይ ክዝርገሓሉ ይደሊ 
ኣሎ? ዝብሉን ካልእን ነቐፌታውያን 
ሕቶታት ክንሓትት ዘድልየና። 
እዚኦምን ካልኦትን ሕቶታት 
ንዝመጽኣና ሓበሬታ ምሉእ 
ብምሉእ ርትዓውነቱ ከነረጋግጽ 
እኹላት እኳ እንተ ዘይኮኑ፡ ግዜናን 
ኣእምሮናን ነቲ ዘርብሓናን ኣብ 
ስራሕና ይኹን ህይወትና ተጨባጢ 
ለውጢ ዘምጽኣልናን ሓበሬታ ኣብ 
ምንዳይ ጥራይ ንኸነውዕሎ ግን 
ይሕግዙና እዮም። ብዘይካ’ዚ እዞም 
ሕቶታት’ውን ንነብስና ካብ ጉጅለ 
ልኡማት ናብ ደምበ ንጡፋት 
(ነቐፌታውያን) ኣንበብቲ ከነስግራ 
መሳልል ክኾኑና ይኽእሉ።
ንጡፋት ኣንበብቲ ምዃን ኣብ 
ኢድና ዘሎ ዝኾነ ሰብ ዘይቆጻጸሮ 
እወታዊ ብልጫ’ዩ። እቲ ናይ ዘመንና 
መሳፍንቲ ሓበሬታ ከም ጸጋታቶም 
ዝርእይዎ ረቂቕ ቴክኖሎጂ-
ሓበሬታ’ውን ብኣፍልጦን ንቕሓትን 
እንተ ተጠቒምናሉ፡ክንድ’ቲ ንዕኦም 
ዘገልገሎም ከገልግለና ይኽእል’ዩ። 
ካልእ ይትረፍ ነዞም ኣብ ላዕሊ 
ዝሓተትናዮም ሕቶታት ብተዛማዲ 
ቅኑዕ መልሲ ንኽነረኽበሎም 
ክሕግዘና’ዩ። ርትዓውነት ናይ 
ዝመጽኣና ሓበሬታ፡ ዝተፈላለዩ 
ምንጭታት ብምድሃሳስ ከነረጋግጽ 
መርበብ ሓበሬታ ይኹን ሳተላይት-
ተለቪዥን ገፊሕ ዕድል ይህበና።
ኣብ ዘመነ ቴክኖሎጂ-
ሓበሬታን ዓውለማን፡ ብዘይ 
ሓበሬታ ጥራይ ዘይኮነ፡ ብሓበሬታ 
እናተጠራጠርካ’ውን ክትነብር 
ኣይትኽእልን ኢኻ። ኩሉ እቲ 
ሕማቕ ምስቲ ጽቡቕ ገፊጥካዮ 
ንገዛኻ ምኻድ መተካእታ ዘይብሉ 
ምርጫ’ዩ። ካብኡ ዘድልየካ መሚኻ 
ምውሳድ ግን ኣብ ኢድና ዘሎ 
ካልኦት ዘይውንንዎ ምርጫ’ዩ። እታ 
ሓበሬታ እትጥሕን መኪና ኣብ ገዛና 
ክትህሉ ምምናይ ሓጥያት ኣይኮነን። 
ንሱ ካብ ዘይተኻእለ፡ እሞ ኸኣ 
እቲ መንፊት ኣብ ኢድና ክሳብ 
ዝሃለወ፡ ኩሉ ዘጥሓንኩሞ ሓበሬታ 
ሰንኪትኩም ብልዕዎ ኢሉ ዘገድደና 
ዝኾነ ሓይሊ ብፍጹም የለን። ስለዚ 
ነቐፌታውያን ኣንበብቲ ብኻልእ 
ሸነኽ ተመራመርቲ ክንከውን እንተ 
ኺእልና፡ ኣብ ህይወት እንወስዶም 
ምርጫታት፡ ከምኡ’ውን ውሳኔታት 
ሚዛናውያንን ሓላፍነታውያንን ከም 
ዝኾኑ ዘይጠራጥር እዩ። 

*
ገብረትንሳኤ ዳምር

ኣነቓቓሒ ዛንታ
ሓንቲ ኣደ፡ ኣብ ሙዚቃ፡ ብፍላይ 
ኣብ ፒያኖ ዘሎዎ ክእለት ከዕቢ 
ንእትምነዮ ወዳ፡ ብኸመይ ከም 
ትሕግዞ ብዙሕ ትሓስብ ነበረት። ወዳ 
ብርቱዕ ባህጊን ውሑድ ክእለትን 
ከም ዘሎዎ ጥራይ ትፈልጥ ነበረት። 
ሓደ መዓልቲ ሓደ ፍሉጥ ፓላንዳዊ 
ክኢላ ፒያኖ ኢግናስ ፓደረቭስኪ፡ 
ኣብቲ ዝቕመጡላ ዓዲ ምርኢት ከም 
ዘሎዎ ፈለጠት እሞ፡ ንዓኣን ንወዳን 
መእተዊ ትኬት ዓዲጋ ገዝኣ ከደት። 
ንጽብሓይቱ ምስ ወዳ ናብቲ 
ምርኢት ከደት። ኣብ ቅድሚት ቦታ 
ረኺቦም ድማ ኮፍ በሉ። ኣብ ማእከል 
እቲ መድረኽ ብሒታ ዝተቐመጠት 
ፒያኖ ዓይኖም ክትገዝእ ግዜ ኣይበልዐትን፣ 
ብፍላይ ንወዳ። ኣብቲ 
ኣዳራሽ ዝነበሩ ሰብ፡ ምርኢት ክሳዕ 
ዝጅመር ንሓድሖም ብትሑት ድምጺ 
የውግዑ ነበሩ። እዛ ኣደ’ውን ከባቢኣ 
ድሕሪ ምስትውዓላ ሓደ ፈላጢኣ ኣብ 
ጥቓኣ ኮፍ ኢሉ ረኣየት። ዕላል ድማ 
ከፈተት። 
በታ ኣብ መድረኽ ዝነበረት ፒያኖ 
ልቡ ዝተሰልበ ቈልዓ፡ ኣደኡ ከይረኣየቶ 
ካብ ኮፍ ዝበሎ ተንሲኡ ኸደ። ሰዓት 
ሸሞንተ ኰይኑ፡ ኣብ ኣዳራሽ ዝነበረ 
ብርሃን ደበነ፣ እቲ ኣብ መድረኽ 
ዝነበረ’ውን ከምኡ ደበነ። እታ ፒያኖ 
ተቐሚጣቶ ዝነበረት ቦታ ጥራይ ድማ 
በርሀ። ኣብ መንበር ወቓዒ ፒያኖ ኸኣ 
ንእሽተይ ቈልዓ ተዓዘቡ። ሻቡ 
‘ትዊንኪል ትዊንክል ሊትል ስታር’ 
ክጻወት ጀመረ። ወዳ ኣብ መድረኽ 
ደይቡ ፒያኖ ክወቅዕ ዝረኣየት ኣደ 
ብስንባደን ሕፍረትን እንታይ ከም 
ትገብር ጠፍኣ። ቅድሚ ተንሲኣ ወዳ 
ክትእርንብ ምኻዳ ግን እቲ ፖላንዳዊ 
ክኢላ ፒያኖተኛ ኣብ መድረኽ 
ብምቕልቃል ቀልጢፉ ኣብቲ ቈልዓ 
በጽሐ።
“ኣጆኻ ቀጽል ከይተቋርጽ!” ድማ 
በሎ ኣብ እዝኒ እቲ ቈልዓ ቀሪቡ። 
ማዕረኡ ድማ ኮፍ በለ። ነቲ ቈልዓ 
ጐዲሉዎ ዝነበረ ‘በይዝ’ ብጸጋመይቲ 
ሓጋዚት ኢድኢዱ ሸፈነሉ። የማነይቲ ኢዱ 
ድማ በቲ ኻልእ ሸነኽ እቲ ፒያኖ 
ጠወቐት። ክልተኦም፡ እቲ ፍሉጥ 
ክኢላን እቲ ብዓል ዓቢ ባህጊ ቈልዓን 
በቲ ዝተጻወቱዎ ሙዚቃ ንተዓዘብቲ 
ብተመስጦ ከም ዝዕዘሙ ገበሩ።
ኣብ ኵሉ ህይወትና፡ ክሕግዛና 
ዝጸንሓ ኣእዳው ነበራን ኣሎዋን። 
ነተን ገለ ሓገዝቲ ኣእዳው ንፈልጠን፡ 
ነተን ገለአን ከኣ ከይፈለጥናየን 
ንሓልፍ። ንሓና’ውን ብግደና፡ 
ክቝጸር ብዘይክኣል ግዜ፡ ሓገዝቲ 
ኣእዳውና ዘርጊሕና ኢና፣ ኣብ ገለኡ 
ሓገዝና ክፍለጠልና ንደሊ፡ ኣብ ገለኡ 
ኸኣ ኣይንደልን። ምናልባት’ውን ከም 
ዝሓገዝና ንባዕልና ኣይነስተውዕሎን። 
እቲ ዀይኑ እቲ ግን እቲ እንጓናጸፎ 
ዓወት ካብ ካልኦት ከይተመሃርናን 
ከይተሓገዝናን ወይ ከይሓገዝና 
ኣይንበጽሖን ኢና።

*
ሱራፌል ተ.

ካብ መምርሒታት ብሉጽ ወላዲ
1. እትገብሮ ነገር ምፍላጥ
ከም ሰብ መጠን - ኣብ ኩነታት 
ጥዕናኻ ይኹን ንኻልኦት ሰባት ኣብ 
እትገብሮ ክንክን፡ ደቅኻ ካብ ኵሉ’ቲ 
እትገብሮ ነገር ይመሃሩ እዮም። 
ስለዚ’ዩ ድማ ከም ወላዲ መጠን 
እትገብሮ ዘበለ ክትፈልጥን ተጠንቂቕካ 
ክትገብሮን ዝግበኣካ። እዛ ቀዳመይቲ 
መምርሒ እዚኣ እታ ኣዝያ ኣገዳሲት 
ምዃና ክኢላታት ስነ-ልቦና ይገልጹ። 
ምኽንያቱ፡ እትገብሮ ዘበለ ንጽቡቕ 
ይኹን ንሕማቕ ጽልዋ ስለዘስዕብ። 
ስለዚ፡ እንታይ ትገብር ኣለኻ ምፍላጥን 
ነቲ ክትገብሮ እትደሊ ነገር ምስ 
ነብስኻ ተላዚብካ ሃዲእካ ምትግባሩን 
ውጽኢታዊ ስለዝዀነ፡ ኣብ ኣተዓባብያ 
ደቅኻ ነቲ እትገብሮ ብፍላጥ ወይ 
ብምስትውዓል ግበሮ። ደቅኻ ድማ 
ንዓኻ መሲሎም ክዓብዩ እዮም።
2. እምብዛ መፍቀሪ ዘይምዃን  
ኣብ ልዕሊ ደቅኻ እምብዛ መፍቀሪ 
ዘይምኳን ክበሃል ከሎ፡ ንደቅኻ 
ፍቕሪ ኣይትሃብ ወይ ብፍቕሪ 
ኣይተዕቢ ማለት ኣይኰነን። እንታይ 
ደኣ፡ ቀበጥበጥ ምእንቲ ከይለምዱ፡ 
ቀጻዒን ገናሒን ባህሪ ከተርእዮም 
ከምዘለካ ንምግላጽ እዩ። ርጡብን 
መስተውዓልን ውሉድ ከተዕቢ 
ዝከኣል፡ እምብዛ ፍቕሪ ብምልጋስ 
ከምዘይኰነ ድማ ምግንዛብ ከድልየካ  
እዩ። ስለዚ፡ ኣብ ክንዲ እምብዛ ፍቕሪ 
ጥራይ ምምጣው፡ ደቅኻ ክብድሉ 
ከለዉ እናገናሕካ፡ ክዕምጹ ከለዉ 
እናኣረምካ፡ ካብ መስመሮም ክወጹ 
ከለዉ ድማ እናቐጻዕካ ኣብ መስመሮም 
ከተእትዎም ኣለካ። እዚ ምግባርካ፡ ከም 
ወላዲ ፍቕራይ ትህብቦም ዝመስሎም 
ዝነበረ፡ ዝቐጽዕን ዝእርምን ባህርያት 
እውን ከምዘለካ ክግንዘቡ የእኽሎም 
እሞ፡ ንነገራት’ውን ብዅሉ መኣዝን 
ሕጉስ ሓዳር ንምምራሕ ዝሕግዙ ሓሳባት
3. ኣብ ሂወት ደቅኻ ምውሳእ
ኣብ ሂወት ደቅኻ ኣቲኻ ክትዋሳእን 
ምስኦም ዝኣክል ግዜ ክትወስድን 
ሓያል ስራሕ፡ ጸዓትን ትዕግስትን 
ዝሓትት ምዃኑ ዝከሓድ ኣይኰነን። 
ይኹን’ምበር፡ ኵሎም ዓወታትና 
ኰኑ ክስራታትና ግን፡ ብመንጽር 
ዝሃብናዮም ግዜ ንዕቅኖም ካብ ኰንና፡ 
ከም ወላዲ መጠንኣብ ሂወት ደቅኻ 
ኣቲኻ ክትዋሳእ፡ ግዜ ክትፈልየሎምን 
ኣብ ቀዳምነታትካ ክትሰርዖምን 
ይግበኣካ። እዚ ኸኣ፡ ፈለማ ንደቅኻ 
ክትፈልጦምን ኩነታቶም ክትርዳእን 
ይሕግዘካ፣ ቀጺሉ ከኣ፡ ደቅኻ ዝደልይዎ 
ጠለብ ንኸተማልኣሎም፡ ብቐጻሊ 
ኣእምሮኣዊን ነገራዊን ድሌታትካ 
እናዋሳእካ ክትከይድን ይሕግዘካ። 
ስለዚ፡ ኣብ ኵሉ ንጥፈታቶም ዓቕምኻ 
ብዘፍቅዶ ኢድካ ሓዊስካ ተዋሳእ። ኣብ 
ሂወት ደቆም ብዝግባእ ዝዋስኡ ወለዲ፡ 
ኩነታት ደቆም ብቐረባ ክከታተሉ 
ስለዘኽእሎም፡ ኣካላዊን ኣእምሮኣዊን 
ብቕዓት ዘለዎም ውሉድ ከዕብዩ 
ኣይሽገሩን እዮም። ስለዚ፡ ከይወዓልካ 
ከይሓደርካ፡ ኣብ ሂወት ደቅኻ 
ኣቲኻ ተዋሳን ኵነታቶም ብቐረባ 
ተኸታትልን።   
4. ምስ ደቅኻ ዝኸይድ ኣተዓባብያ  
ምኽታልምኽታል
ኣብ ደቅኻ እትኽተሎ ኣገባብ 
ኣተዓባብያ ምስ ዕብየቶምን ደረጃ 
ዕድመኦምን ዝሳነ ክኸውን ይግባእ። 
እዚ ማለት፡ ምስ ዕድመኦምን ደረጃ 
ትምህርቶምን እናገናዘብካ ኣብ 
ባህሪያቶም ንዘጋጥሞም ብድሆታት 
ኣብ ምፍታሕ ሓግዞም። ደቅኻ 
ንዘቕርቡልካ ጠለብ፡ ኵሉ ግዜ 
“ኣይፋል፡ ከምኡ ኣይከውንን’ዩ. . 
.” ወዘተ ምባል ናብ ሕማቕ ገጾም 
ክኸዱን ተስፋ ክቖርጹን ይገብሮ 
ማለት ጥራይ ዘይኰነ፡ ኣብ ዕብየቶምን 
ብልሒን ኣእምሮኦም እውን ኣሉታዊ 
ሳዕቤን ከምዘለዎ ክኢላታት ስነ-
ልቦና ዝገልጹዎ ሓቂ እዩ። ስለዚ፡ 
ደቅኻ ዋላ ዘይከውን ወይ ተራ ነገር 
እንተ ሓተቱኻ ዕድመኦምን ደረጃ 
ንቕሓቶምን ኣብ ግምት ኣእቲኻ 
ጽቡቕ ገይርካ ኣረድኣዮም ደኣ’ምበር 
ከም ዓቢ ሰብ ቈጺርካ ሓጺር መልሲ 
እናሃብካ ኣይትጉዳኣዮም ወይ ተስፋ 
ኣይተቝርጾም። ቈልዑ ብንእሽቶ 
ነገር ዝዓግቡን ብቀላል ትመስል ዘረባ 
ድማ ተስፋ ዝቘርጹን ምዃኖም 
ኣይትዘንግዕ።
5. ዘቤታዊ መምርሒታት ምውጻእ  
ከም’ቲ “ቈልዓ ብንኡሱ ቈርበት 
ብርሑሱ” ዝተባህለ፡ ባህሪያት ደቅኻ 
ብንእስነቶም ከለዉ ክትቆጻጸሮ ኣለካ። 
እንተዘይኰኑ፡ ምስ ዓበዩ ክትቆጻጸሮምን 
በቲ ክኸድዎ እንትደልዮ መገዲ 
ከተማእዝኖምን ከጸግመካ’ዩ። 
ብመሰረት ክኢላታት ስነ-ልቦና፡ ከም 
ወላዲ መጠን መዓልታዊ - ቀትሪ  ኰነ ለይቲ፡ 
እዘን ዝስዕባ ሰለስተ ሕቶታት 
ክትምልሰን ኣለካ። ንሳተን ድማ፡ 
“ደቀይ ኣበይ ኣለዉ? ምስ ደቀይ 
መን’ዩ ዘሎ? ደቀይ እንታይ ይገብሩ 
ኣለዉ? ዝብላ’የን። በዚ ከኣ፡ እቶም 
ካብ ንእስነቶም ኣትሒዞም ካባኻ 
ዝተማሃርዎ መምርሒታት፡ ምስ ዓበዩ 
ሂወቶም ኣብ ምምእዛን ክጠቕሞም’ዩ። 
ስለዚ፡ ብልዝብ ዝበለ ኣገባብ፡ ኣብ 
ስነምግባሮም፡ ስነ-ኣእምሮኣዊን 
ኣካላውን ዕብየቶም ሓገዝቲ ዝዀኑ 
መምርሒታት ተኸቲልካ ምዕባዮም 
ብዘይ መጠን ሓጋዚ እዩ።  
6. ናጽነት ደቅኻ ምትብባዕ  
ኣብ ልዕሊ ደቅኻ መጠኑ ዝሓለፈ 
ቀይድታት ምግባር ዘየድሊ ናይ ርእሰ-
ምሕላኽ ባህሪ ከማዕብሉ ይገብሮም። 
ናጽነት ከምዝህልዎም ገይርካ ምትብባዕ 
ግን ርእስኻ ናይ ምእንፋት ልምዲ 
ንኸጥርዩ ይሕግዞም። ስለዚ፡ ንደቅኻ 
መጠኑ ዝሓለወ ናጽነት ወይ መጠኑ 
ዝሓለወ ቀይድታት ምሃብ ጽቡቕ እዩ። 
ንደቅኻ ናጽነት ምሃብ፡ ምስ ዓላዊነትን 
ዘይምእዙዝነትን ባህሪ ዘተሓሕዝዎ 
ወለዲ ውሑዳት ኣይኰኑን። እዚ ግን 
ጌጋ መረዳእታ ስለዝዀነ፡ ንደቅኻ 
ናጽነት ሂብካ ኣዕብዮም። እዚ ከኣ፡ 
ግቡእ ስነ-ኣእምሮኣዊ ኣቃውማ ወይ 
ግቡእ ርእሰ-ምትእምማን ሒዞም 
ክዓብዩ ክሕግዞም እዩ። 
7. መትከላዊ ምዃን 7. መትከላዊ ምዃን 
እትኽተሎም መምርሒታት መዓልታዊ 
ዝቀያየሩን ዘይትጽቢታውያንን ምስ 
ዝዀኑ ወይ’ውን ጸጸኒሖም ዝቋረጹ 
ምስ ዝዀኑ፡ ኣብ ደቅኻ ዘይቅቡል 
ባህሪያት ወይ ተቐያያሪ ባህሪያት 
ክምዕብል ግድን እዩ። ተሓታቲ ናይ’ቲ 
ዝምዕብል ዘይቅቡል ባህሪያት ድማ 
ንስኻ ኢኻ። ስለዚ ናይ ስነ-ስርዓት 
መትሓዚ ኣገባባትካ ዘይተለዋወጥቲ 
ክዀኑ ኣለዎም። ኣብ ኣተኣላልያ 
ደቅኻ ጽቡቕ እዩ ኣብ ዝበልካዮም 
ኣገባባት መትከላዊ ኵን።  
8. ጨካን ኣቀጻጽዓ ምውጋድ
ኣብ ትሕቲ ዝዀነ ይኹን ኩነታት 
ንደቅኻ ጨካን ብዝዀነ ኣገባብ 
ክትቀጽዖም ፍጹም ኣይግባእን። 
ተጸፊዖምን ተገሪፎምን ዝዓብዩ ቈልዑ 
ምስ መዛኑኦም ናይ ምትህርራም ወይ 
ምብኣስ ባህሪ ከምዝሕዙ ተመራመርቲ 
ስነ-ልቦና ይገልጹ። ብዕድመ እኹላት 
ሰባት ምስ ኰኑ’ውን ጨካናትን 
ንዘጋጥሞም ጸገማት ብሓይሊን 
ብጐነጽን ክፈትሕዎ ናይ ምድላይ 
ባህሪን ከምዘሕድሩ እቶም ክኢላታት ይሕብሩ። 
ስለዚ፡ ጐነጽ ወይ ቁጥዐ 
ከይተጠቐምካ ደቅኻ ኣዕቢ።  
9. ንጹር መምርሒ ምኽታል
ብሉጻት ዝበሃሉ ወለዲ፡ ደቆም 
ክበጽሕዎ ዝሓለንዎ ንጹር ራእይን 
ትጽቢትን ስለዘለዎም፡ ኣብ 
ኣተኣላልያኦም ትጉሃትን ጻዕራማትን 
እዮም ዝዀኑ። ምስ ዕድመን ደረጃ 
ትምህርቲን ደቆም እናገናዘቡ ድማ፡ 
ደቆም ክኽተልዎም ዘለዎም ንጹራት 
መምርሒታት ይህብዎም። ዝተዋህበካ 
መምርሒ ምጥሓስ ወይ ዘይምትግባር 
እንታይ ሳዕቤን ከምዘምጽእ ድማ 
ኣጸቢቖም የብርሁሎም። ስለዚ፡ ንደቅኻ 
ክጕዓዙሉ ዘኽእሎም ንጹር መምርሒ 
ሃቦም፡ ነቲ ዘውጻእካዮ መምርሒ ምስ 
ዝጥሕሱ ድማ፡ ክመጽኦም ዝኽእል 
መቕጻዕቲ ወይ መግናሕቲ ጽቡቕ 
ገይርካ ኣብርሃሎም።  
10. ንደቅኻ ብኣኽብሮት ምክንኻን 
ሰብ ዝዘርኦ እዩ ዝዓጽድ። ስለዚ፡ 
ንደቅኻ ዝግብኦም ኣኽብሮትን ኣድላዪ 
ምክንኻንን ሂብካ ኣዕብዮም። ከምቲ 
ንኻልኦት ሰባት እትህቦም ኣኽብሮትን 
ተገዳስነትን፡ ንደቅኻ’ውን ከምኡ ሃቦም። 
ትሕት ኢልካን ስነ-ስርዓት ገይርካን 
ተዛረቦም። ርእይቶታቶም ብጽሞና 
ሰሚዕካ ኣኽብር - ኣይትንዓቆም። 
ክዛረቡኻ ከለዉ ልዑል ኣቓልቦ 
ሃቦም፣ ብሕያውነት ከኣ ተኸናኸኖም። 
ብዝተኻእለካ ከተሐጕሶም ጽዓር። 
ብመጠን እቲ ንስኻ ዝተኸናኸንካዮም፡ 
ንሳቶም’ውን ንኻልኦት ክከናኸኑ 
እዮም። ኣብ ቅድሚ ካልኦት ሰባት 
ናትካ ነጸብራቕ ኰይኖም ክትረኽቦም 
ኢኻ። ስለዚ፡ ንደቅኻ ብኣኽብሮት 
ተኸናኸኖም፡ ጽባሕ ንግሆ፡ ብሉጻት 
ውሉድ ኰይኖም ክትረኽቦምን ተባሃጊ 
ፍረኦም ክትዓጽድን ኢኻ።
ከሕልፉ እንተድኣ ኰይኖም መዓልታዊ 
ጽቡቓትን ረዘንቲን ቃላት እናተጠቐሙ 
ተስፋን ሓጎስን ክሰናነቑ ኣለዎም።  

*
ዮሴፍ ሃይለማርያም

ሕጉስ ሓዳር ንምምራሕ ዝሕግዙ ሓሳባት
1. ደረጃ ቋንቋኻ ምዕባይ፦ 
ኣብ ልዕሊ መጻምድኻ ሕማቕ ቋንቋ ዘይምውጽእ። 
ኣብ ሓዳር ካብ ብዝሒ ገንዘብ ብሱል 
ኣእምሮ (ጥዑም ዘረባ) ስለዝምረጽ። 
ኣኽብሮንትን ተስፋኻ ዘበርኽን ቋንቋ 
ድኣ ተጠቐም። ውርዙይ ቃላትን 
ቋንቋን ዝዛረብ ሰብ፡ በሊሕ ኣእምሮን 
ምስትውዓልን ዘለዎ ምዃኑ ክኢላታት 
ስነ-ልቦና ይገልጹ። ዘይውርዙይ 
ወይ ሕማቕ ቋንቋ ዝዛረብ ሰብ ግን 
ኣእምሮኣዊ ብልሑ ትሑት እዩ። 
“ሰባት ብቓላቶም ኢኻ ትመዝኖም’’ 
ዝብል ኣበሃህላ ካብ ሓቅነት ዝረሓቐ 
ኣይኰነን። ስለዚ መጻምዲ፡ ሕጕስ ሓዳር 
እናጠመትዎ ክዓብዩ ክሕግዞም እዩ።   
2. ኣኽባሪ ምዃን፦  መጻምዲ ኣብ 
በይኖም ይኹን ኣብ ቅድሚ ሰብ 
ኣኽብሮቶም ክገላለጹ ይግባእ። 
ክዘናጠሉን ክወራረዱን ኣይግባእን። 
ክቡር ሰብ መጠን ነብሱ የኽብረካ፡ 
ሕሱር ሰብ ድማ መጠን ነብሱ 
የሕስረካ’ውን ተባሂሉ እዩ። 
3. ጽሬት ምሕላው፦ ጽሬት ጥዕና’ዩ፡ 
ጥዕና ድማ ህይወት’ዩ። ስለዚ፡ መጻም 
ሓድሕዳዊ ጽሬቶም ብግቡእ ክሕልው 
እንከለው፡ ብእኡ መጠን ፍቕራዊ 
ህይወቶም መሊሱ’ዩ ዝዓቢ። ጽሬት 
ዘዘውትር ሰብ ድማ ኩሉ ግዜ ብሰባት 
ምስ ተኸብረን ተፈትወን’ዩ። ጽሬት 
ኣካላትካ ብግቡእ ዘይምሕላው ረሳሕ 
ክዳውንቲን ካልስን ፈቖድኡ ምድርባይ 
ግን ብቐዳምነት ጥዕና’ታ ስድራ ኣብ 
ሓደጋ ዘእቱ ካብኡ ሓሊፉ ድማ 
ፍቕራዊ ህይወት መጻምዲ ዘፈናትት 
እዩ። 
4. ምኽሪ ሓታቲ ምዃን፦  ኣብዛ 
ዓለም ሓገዝ ዘይደሊ ሰብ የለን። 
ስለዚ፡ ክልቲኦም መጻምዲ ምኽሪ 
ክተሓታተቱ ግብኦም እዩ። ምኽሪ 
ምሕታት ኣብ ዓበይቲ ጉዳያት ጥራይ 
ዘይኰነ ኣብ ናኣሽቱ ነገራት ንኣብነት 
ብዛዕባ ኣከዳድና፡ ኣቀማምቕማን 
ኣመሻሽጣን ጸጉሪ፡ ኣላጽያ ጭሕሚ፡ 
ዓይነትን ጽባቐን ጫማ፡ ኣተኣሳስራ 
ክራቫታ፡ ኣላብሳ ባድላን ዙርያን፡ 
ወዘተ ርእይቶ መጻምድኻ ምውካስ 
ጽቡቕ’ዩ። ምኽንያቱ ሓደ ናብ ምዃን 
ስለ ዝመርሓካ። 
5. ሳዕስዒት ምዝውታር፦
ብምስዕሳዕ 
ፍቕርኻ ምግልላጽ ኣብ ሞንጐ 
መጻምዲ ሓጎስን ባህታን እዩ ዝፈጥር። 
ስለዚ፡ ናይ ሳዕሳዒት ግዜ ፈሊኻ ቴፕ 
ወሊዕካ ክዝውተር ጽቡቕ እዩ።

*
ስፖርት
ዙር ዞባ ማእከል ተዛዚሙ፡ ሜሮን ብሉጽ ጸወታ ኣብ ዘርኣየሉ ኤፍሬም ጐብለል ኮይኑ
ካብ 9 ጥቅምቲ ጀሚሩ ክካየድ ዝቐነየ ዙር 
ዞባ ማእከል-2022፡ ብሰንበት 16 ጥቅምቲ 
ኣብ ጎደና ኣፍዓበት ከባቢ እንዳማርያም 
ብዝተኻየደ ውድድር ከም እተዛዘመ ህዝባዊ 
ርክባት ፈደረሽን ቅድድም ብሽክለታ ዞባ 
ማእከል ሓቢሩ። ኣብዚ ሸውዓተ መድረኻት 
ዘጠቓለለ ውድድር ኢሊት ተቐዳደምቲ፡ 
ብድምር ኣስታት 742 ኪሎ-ሜተር ርሕቀት 
ክሽፍኑ ከለዉ፡ ደቂ-ኣንስትዮ 444 ኪሎ-
ሜተር፡ ናይ ጁኒየር ተቐዳደምቲ ኸኣ 290 
ኪሎ-ሜተር ርሕቀት ከም ዝሸፈኑ ዝረኸብናዮ 
ሓበሬታ የረድእ።
ኣብዚ ናይ መዛዘሚ ዕለት፡ ተቐዳደምቲ 2ይ 
ዲቪዥን 82 ኪሎ-ሜተር ርሕቀት ክሽፍኑ’ዩ 
ተሰሊዕሎም ነይሩ። ኣብዚ ቅልጡፍ ዝነበረ 
ውድድር ተቐዳዳማይ ጋንታ ኣስመራ ሲራክ 
ምስጉን ንመወዳድርቱ ብ10 ካልኢት ፈልዩ 
ዕዉት ናይቲ መድረኽ ክኸውን ከሎ፡ 
ሳሙኤል ገብሪት (ደንደን)፡ ህያብ ሃብቶም 
(ብውልቂ)፡ ኤቨን የማነ (ኤሪቴል)፡ ናትናኤል 
ኣማኑኤልን ዳኒኤል ርእሶምን (ደቡብ) ከኣ - 
ክሳብ ሻዱሻይ ንዘሎ ደረጃ ሒዞምዎ። ብናይ 
ኣርባዕተ መድረኻት ውድድር ኤስሮም 
ተስፋይ ካብ ኤሪቴል - ዕዉት ዙር ዞባ 
ማእከል 2022 ክኸውን ከሎ፡ ሳሙኤል 
ገብሪት ካብ ደንደንን ሮቤል ዳዊት ካብ ክለብ 
ሰምበልን ከኣ ብተኸታታሊ ተሸለምቲ ብሩርን 
ነሓስን መዳልያታት ኮይኖም። 
ኣብ ናይ ሎሚ ዓመት ዙር ዞባ ማእከል፡ ካብ 
ናይ ዘሓለፈ ንላዕሊ ብርክት ዝበለ ናይ በረኻ 
ውድድራት ዝተሰርዓለን ተቐዳደምቲ ደቂ-
ኣስንትዮ ኣብዚ ናይ መወዳእታ መድረኽ 
70 ኪሎ-ሜተር ርሕቀት’የን ሸፊነን። እዘን 
ተቐዳደምቲ፡ ካብ መጀመርያ ኣትሒዘን ስለ 
ዝተጠማመታ፡ ነቲ ውድድር ከምቲ ዝድለ 
መቐረት ክህባኦ ኣይከኣላን። ኣብዚ ኣብ 
ሰዓት 33.3 ኪሎ-ሜተር እናረገጻ ዝዛዘመኦ 
ውድድር ሓያል ናይ ቅጽበታዊ ውድድር 
ብቕዓት ከም ዘለዋ ዝእመነላ ተቐዳዳሚት 
ሰራይር ሳዋ ቅሳነት ወልደሚካኤል ክትዕወት 
ከላ፡ ሚለና ያፌት (ዓራግ) ካልኣይቲ፡ ኣድያም 
ዳዊት (ደንደን) ሳልሰይቲ፡ ፌቨን ሃይለ 
(ዓራግ) ራብዐይቲ፡ ብርኽቲ ፍሰሃየ (ዓራግ 
) ሓምሸይቲ፡ ሞናሊዛ ኣርኣያ (ደቡብ) ከኣ 
ሻደሸይቲ ደረጃ ብምሓዝ ጸወታአን ወዲአን። 
ተቐዳዳሚት ክለብ ደንደን ኣድያም ዳዊት፡ 
ኣብ ናይ ዓቐብን ናይ ነጥብን ውድድር 
ቀዳማይ ተርታ ክትሕዝ ከላ፡ ኣብ ናይ ግዜ 
ውድድር ከኣ ካልኣይ ደረጃ ሒዛ ውድድራ 
ብምውደኣ ተሸላሚት 13 ሽሕ ናቕፋ፡ 
ክልተ ወርቂን ሓንቲ ብሩርን መዳልያታት 
ብምዃን ፍሉይ ድምቀት ክትረክብ ክኢላ። 
ተቐዳዳሚት ክለብ ዓራግ ብርኽቲ ፍሰሃየ 
ኸኣ፡ ብ14፡14፡31 ዕዉትቲ ዙር ዞባ ማእከል 
2022 ብምዃን ተሸላሚት 8 ሽሕ ናቕፋን 
ወርቂ መዳልያን ክትከውን በቒዓ ኣላ። ክለብ 
ዓራግ ጎብለል ክለባት ደቂ-ኣንስትዮ ዝኾነት 
ጋንታ እያ።  
ዝበዝሐ ኣፍቃሪ ቅድድም ብሽክለታ 
ብሃንቀውታ ዝጽበዮ ዝነበረ ናይ ኤሊት 
ተቐዳደምቲ ውድድር፡ ሰዓት 10፡30 እዩ 
ፈሊሙ። 53 ተቐዳደምቲ 110 ኪሎ-ሜተር 
ርሕቐት ንምሽፋን ኣብ መወዳደሪ ቦታ 
ድሕሪ ምርካቦም ከኣ፡ ብሓላፊ ውድድርን ስነ-
ስርዓትን ፈ/ቅ/ብ/ዞ/ማ ኣቶ ተመስገን ተኸስተ 
ተመሪቖም ተበገሱ። ብኣፍቀርቲ ቅድድም 
ብሽክለታ መሊኡ ዝነበረ ከባቢ እንዳማርያም 
ድማ፡ ካብ ምፍላም ናይዚ ውድድር 
ኣትሒዙ ቀጠልያ ናይ ነጥቢ ማልያ ዘየውጸኣ 
ናሆም መኮነን፡ ኣብ ሻዱሻይ መድረኽ ብጫ 
ናይ ግዜ ማልያ ካብ ወዲ ጋንታኡ ያፌት 
ምሉጌታ ዝተቐበለ ኣኽሊሉ ኣረፋይነ፡ ኣብ 
ጽቡቕ ቆመና ዘሎ ገዲም ተቐዳዳማይ ሜሮን 
ተሾመ ከምኡ’ውን ተቐዳዳማይ ጴጥሮስ 
መንግስ ዝህልውዎ ተወዳዳርነት ንምስናድ 
ብኹሉ ሸነኻቱ ድሉው ኮነ። 
ናብ ውድድር ምስ እንምለስ፡ ናይ 
መወዳእታ መድረኽ ብምዃኑ ተቐዳደምቲ 
ኣብ ዝተፈላለያ ጉጅለታት ክመቓቐሉን 
ክእከቡን’ዮም ውዒሎም። ቀጠልያ ናይ 
ነጥቢ ማልያ ንምውሳድ ኣብ ዝካየድ ዝነበረ 
ቅልስ፡ ኣብ መንጎ ተቐዳደምቲ ናሆም መኮነን፡ 
ዩኤል ሃብተኣብን ሜሮን ተሾመን ተቐራራቢ 
ፍልልይ ብምንባሩ፡ ዝለዓለ ኣተኩሮ’ዩ 
ተዋሂብዎ ነይሩ። ኣብ መበል 55 ኪሎ-
ሜተር ኣብ ዝተኻየደት ናይ ነጥብን ናይ 
ግዜን ሞቕሽሽ ዝነበራ ቅጽበታዊ ውድድር 
ከኣ፡ እዞም ሰለስተ ተቐዳደምቲ’ዮም ኣብ 
ቅድሚት ደው ኢሎም። ሜሮን ተሾመ 
ቀዲሙ ሕንጻጽ ቅጽበታዊ ውድድር ክረግጽ 
ከሎ፡ ናሆም መኮነን ካልኣይ ዩኤል ሃብተኣብ 
ሳልሳይ ደረጃ ሒዞም። ናሆም 34፡ ሜሮን 
30፡ ዩኤል 29 ነጥቢ ሒዞም ከኣ ናብታ ናይ 
መወዳእታ ቅጽበታዊ ውድድር ኣቋመቱ።
ኣብዚ ናይ መዛዘሚ መድረኽ ጸወታ፡ 
ብተቐዳደምቲ ክለብ ኤሪተል፡ ደንደንን 
ናይ ውልቂ ተቐዳዳማይ ሜሮን ተሾመን’ዩ 
ክቕለስ ውዒሉ። ብፍላይ ሜሮን ተሾመ 
ዘርኣዮ ብሉጽ ጸወታ፡ ካብ ዝተፈላለዩ 
ወገናት ናእዳ ረኺቡሉ። እዚ ተቐዳዳማይ 
ክገብሮ ድሕሪ ዝወዓለ ተደጋጋሚ ጻዕርታት፡ 
ኣብ መወዳእታ ኣብ ዝተገብረ ቅጽበታዊ 
ውድድር’ውን ባዕሉ’ዩ ዕዉት ኮይኑ። ናሆም 
መኮነን (ደንደን)፡ ዩኤል ሃብተኣብ (ኤሪቴል)፡ 
ዓወት ኣማን (ደንደን)፡ ሰሚር ብርሃኑ 
(ደቡብ)፡ ኣኽሊሉ ገብረሂወት (ሰምበል)፡ 
ዳዊት ሳሙኤል (ደንደን)፡ ፋኑኤል ሓይለኣብ 
(ብውልቂ)፡ ሜሮን ገዛኢ (ኣስቤኮ)፡ ኣኽሊሉ 
ኣተሽም (ደንደን) ከኣ ካብ 2ይ ክሳብ 10ይ 
ንዘሎ ደረጃ ተማቒሎምዎ። 
ሜሮን፡ ዋላ’ኳ ኣብ ክልተ ቅጽበታዊ ውድድር ናይቲ ዕለት ቀዳማይ ኮይኑ 
እንተተዓወተ ናሆም ካብ ኣሰሩ ክፍለ ስለ 
ዘይከኣለ፡ ጎብለል ክስመ ኣይከኣለን። ናሆም 
መኮነን ንሸውዓተ መድረኻት ቀጠልያ ናይ 
ነጥቢ ማልያ ካብ ዝባኑ ከየውጸአ ብ43 ነጥቢ 
ወርቂ መዳልያን 7 ሽሕ ናቕፋን ክሽለም 
ከሎ፡ ሜሮን ተሾመ ከኣ ብ41 ነጥቢ ብሩር 
መዳልያን 5 ሽሕ ናቕፋን ወሲዱ። ብዘይካ’ዚ 
ዩኤል ሃብተኣብ’ውን ተሸላሚ ነሓስ መዳልያን 
3 ሽሕ ናቕፋን ክኸውን በቒዑ እዩ። 
ማልያ ኣንበሳ ዓቐብ ኣቐዲሙ’ዩ ተቐዳዳማይ 
ክለብ ኤሪ ቴል ሃገር ዓንደማርያም ዓቲርዋ። 
እዚ ተቐዳዳማይ ተሸላሚ 7 ሽሕ ናቕፋን 
ወርቂ መዳልያን ክኸውን ከሎ፡ ተቐዳደምቲ 
ከለብ ደንደን ዓወት ኣማንን ጳውሎስ 
ገብረሚካኤልን፡ ብተኸታታሊ 5 ሽሕ ናቕፋን 
3 ሽሕ ናቕፋን ተሸሊሞም።
ጎብለል ዙር ዞባ ማእከል 2022፡ ተቐዳዳማይ 
ክለብ ኤሪቴል ኣኽሊሉ ኣረፋይነ እዩ ኮይኑ። 
ንሱ ነዚ ሸውዓተ መድረኻት ዘጠቓለለ 
ውድድር ብ19 ሰዓት፡31 ደቒቅን 3 ካልኢትን 
እዩ ዛዚምዎ። ሓደ ካብ ትስፉዋት ተቐዳደምቲ 
ሃገርና ምዃኑ ዝእመነሉ ኣኽሊሉ፡ ዕዉት 
ናይዚ ውድድር ብምዃኑ 10 ሽሕ ናቕፋን 
ወርቂ መዳልያን ክሽለም ክኢሉ ኣሎ። 30 
ካልኢት ካብ ኣኽሊሉ ድሒሩ ውድድሩ 
ዝወደአ ወዲ ጋንታኡ ያፌት ምሉጌታ 7 
ሽሕ ናቕፋን ብሩር መዳልያን ክረክብ ከሎ፡ 
ሜሮን ተሾመ ከኣ 45 ካልኢት ድሒሩ 5 
ሽሕ ናቕፋን ነሓስ መዳልያን ዓቲሩ። ኣብዚ 
ናይ ሎሚ ዓመት ዙር ዞባ ማእከል፡ ካብ ክለብ 
ደንደን ዓቢ ብድሆ ዝገጠማ ክለብ ኤሪቴል፡ 
ኣብ ሸውዓተ መድረኻት ብዘዋህለለቶ ግዜ 
ብ58 ሰዓት፡ 34 ደቒቕን 25 ካልኢትን 
ጎብለል ጋንታታት ቅድድም ብሽክለታ ዞባ 
ማእከል ክትከውን ከላ፡ ደንደን 3 ደቒቕን 
24 ካልኢትን ደንጉያ ካልኣይ ደረጃ ሒዛ 
ውድድራ ከም ዝወደአት ዝረኸብናዮ 
ሓበሬታ የረድእ።  
ኣብ መወዳእታ ዕውታት ዝተዳለወሎም 
ሽልማት ካብ ዋና ኣካያዲ ስራሕ ዞባ ማእከል 
ኣቶ ዘርኢት ተወልደብርሃን፡ ኣቦ-መንበር 
ባይቶ ዞባ ማእከል ኣቶ ኣብራሃም ሰመረ፡ ዋና 
ዳይረክተር ክፍሊ ባህልን ስፖርትን ዞባ ደቡብ 
ኣቶ ኣብርሃም ዮውሃንስን ካልኦት ናይ ክብሪ 
ዕዱማትን ተቐቢሎም። 
ኣብዚ ሸውዓተ መድረኻት ዘጠቓለለ 
ናይ ሎሚ ዓመት ዙር ዞባ ማእከል፡ ኣብ 
ዝተፈላለያ ዞባታት ኣኽበርቲ ጸጥታ ድሕነት 
ተቐዳደምቲ ኣብ ምሕላው ዝተጻወትዎ 
ተራ ክምጎስ ዝግበኦ እዩ። ብዘይካ’ዚ ኣብዚ 
ሓያል ውድድር መውደቕቲ ንዘጋጠሞም 
ተቐዳደምቲ ቀዳማይ ረድኤት ጽዒና ጐድኒ ጐድኖም ትኸይድ ዝነበረት ኣምቡላስን 
ዝነኣድ ኣበርክቶ ጌራ እያ። እዚ ውድድር፡ 
መዓልታዊ ንሓደ ሰሙን መመላእታ 
ብዝጸፈፈ ኣገባብ ንኽካየድ ዝለዓለ ተራ 
ብምጽዋቶም ፈደረሽን ቅድድም ብሽክለታ 
ዞባ ማእከል ኣብ መወዳእታ ምስጋናኡ 
ኣቕሪብሎም እዩ።
ፈደረሽን ቅድድም ብሽክለታ ዞባ ማእከል፡ 
ኣብዚ ናይ ሎሚ ዓመት ዙር ዞባ ማእከል 
ብሓፈሻ ኣስታት 300,000 ናቕፋ ገንዘባዊ 
ሽልማት ክቕርብ ምኽኣሉ፡ ነቲ ውድድር 
ዝያዳ መቐረት ክረክብ ኣኽኢል እዩ። 
ብዘይካ’ዚ፡ ኣብዚ ውድድር ብሉጽ ብቕዓት 
ንዘንጸባረቑ ናይ ውልቂ ተቐዳደምቲ 
ሜሮን ረዘነ፡ ፋኑኤል ሓይለኣብን ፊልሞን 
ተወልደብርሃንን እውን፡ ናይ 4000 ናቕፋ፡ 
2000 ናቕፋን 1000 ናቕፋን መተባብዒ 
ምሃቡ ክጥቀስ ዝግበኦ እዩ።
እዚ ከምዚ’ሉ ከሎ ኣካል ናይዚ ውድድር 
ኮይኖም ጸወታኦም ካብ ዘካየዱ ናይ ማውቴን ባይክ ተቐዳደምቲ፡ ኣብ ክሊ ዕድመ 13-14፡ 
ሚካኤል ኪዳነ ካብ ጎዳይፍ ዕዉት ክኸውን 
ከሎ፡ ጋንታ ትጽቢት ከኣ ጐብለል ኮይና። 
ካብ ክሊ ዕድመ 15-16 ብውልቂ እሰይ 
ሰለሙን፡ ብጋንታ ኸኣ ጎዳይፍ ጸብለል ኢላ። 
ካብ ደቂ-ኣንስትዮ ኣብ ተመሳሳሊ ክሊ ዕድመ  
ሲዶና ሃብቶም ካብ ሳዋ ኢትክለይ ክትዕወት 
ከላ፡ ብጋንታ ድማ ጽንዓት’ያ ተዓዊታ።
ካብ ክሊ ዕድመ 17ን ልዕሊኡን፡ ሚልዮን 
ሞኮነንን ተስፉ ኤፍሬምን ካብ ጋንታ 
ኣባሻውል 1ይን 2ይን ደረጃታት ክሕዙ 
እንከለዉ፡ ተቐዳዳማይ ጋንታ ሳሊና ሴም 
ኢዮብ ድማ 3ይ ኮይኑ ኣብ ፖድዮም 
ደይቡ። ብኣሰልጣኒ ሰዓረ ሃብተማርያም 
እናተኣልየት ውድድራ ኣብ ምክያድ 
ትርከብ ጋንታ ኣባሻውል ድማ፡ ብ22 ነጥቢ 
1ይቲ ብምዃን ዕውትቲ ዙር ዞባ ማእከል 
2022 ኮይና። 
ተቐዳደምቲ ኮተቴ - ማለት ዩዝ ዳኮርሶ 
ኣብ ዝገበርዎ ውድድራት፡ 1ይ ኤሳው ጸሃየ 
ካብ ጋንታ ጎዳይፍ፡ 2ይ ኣዶናይ ቃለኣብ 
ካብ ጋንታ ናትና፡ ብውልቁ ዝቀዳደም ያፌት 
ሰለሙን ድማ 3ይ ደረጃ ሒዙ። ጋንታ 
ጎዳይፍ ከኣ ብ39 ነጥቢ ጐብለል ከም 
ዝኾነት ዝረኸብናዮ ሓበሬታ የረድእ።

*
ተስፋልደት መብራህቱ

ዜና ወጻኢ
ኡጋንዳ፡ ኢቦላ ንምግታእ ዕጽዋ ኣዊጃ
ኣብ ኡጋንዳ፡ ቍጽሪ ግዳያት ሕማም 
ኢቦላ እናወሰኸ ኣብ ዝመጽኣሉ ዘሎ እዋን፡ 
ኣብ ክልተ ዞባታት ናይታ ሃገር ንሰለስተ 
ቕነ ዝጸንሕ ዕጽዋ ከምእተኣወጀ ተፈሊጡ።
መንግስቲ ኡጋንዳ ኣብ ዘውጽኦ 
መግለጺ፡ ኣብተን ብዝሒ መልከፍቲ 
ኢቦላ ዝተራእየለን ዞባታት ሙባንደን 
ካሳንዳን ዝግበር ናይ ሰባት ምንቅስቓስ 
ይኹን ህዝባዊ ምትእኽኻባት ደው 
ክብል’ዩ ተኣዊጁ ዘሎ።ፕረዚደንት ኡጋንዳ ዩዌሪ ሙሰቨኒ፡ 
ኣቐዲሙ ብዛዕባ’ቲ ኣብ ሃገሩ ተኸሲቱ ዘሎ 
መልከፍቲ ኢቦላ ኣመልኪቱ ኣብ ዘስምዖ 
መግለጺ፡ ብዙሕ ዘሻቕል ከምዘይኮነን ኣዋጅ 
‘ዕጽዋ’ ክወጽእ እውን ኣድላዪ ከምዘይኮነን 
እኳ ገሊጹ እንተነበረ፡ መልከፍቲ ኢቦላ 
እናኣስፋሕፍሐ ብምምጻኡ፡ እታ ሃገር ነቲ 
ኣዋጅ ከተውጽእ ተገዲዳ ከምዘላ እዮም 
ምንጭታት ዘረድኡ።
ፕረዚደንት ሙሰቨኒ፡ ኣብ ዝሓጸረ እዋን 
መልከፍቲ ሕማም ኢቦላ ደው ንምባል፡ 
ኩሉ ዜጋ ምስ ሰብ-መዚ ክተሓባበርን ነቲ 
ወጺኡ ዘሎ ኣዋጅ ከተግብርን ጸዊዑ 
ኣሎ። ኣብ ኡጋንዳ፡ ናይ ፈለማ 
መልከፍቲ ኢቦላ ኣብ መጀመርያ 
መስከረም ኣብ ዞባ ሙበንደ እዩ 
ተኸሲቱ። እቲ ቍጽሪ እናወሰኸ 
ብምምጻእ፡  ዝሓለፈ ቅንያት ኣብ 
ካምፓላ ርእሰ ከተማ’ታ ሃገር ሓደ 
ሰብ በቲ ሕማም ከምዝሞተ ሰብ መዚ 
ጥዕና ኣረጋጊጾም።
ኣቐዲሙ ኣብ ምዕራብ ኣፍሪቃ፡ 
ህይወት 11 ሽሕ ሰባት ዝቐዘፈ 
‘ዛየር’ ዝተሰምየ ዓሌት ኢቦላ፡ 
ክታበት ክህልዎ እንከሎ፡ ኣብ ኡጋንዳ 
ተኸሲቱ ዘሎ ‘ሱዳን’ ዝተባህለ ዓሌት 
ኢቦላ ግን፡ ዛጊት ክታበት ይኹን 
ፍቱን ፈውሲ ኣይተረኽቦን።
ምስ ደሞክራሲያዊት ሪፓብሊክ ኮንጎ 
ኣብ ዘዳውብ ከባቢታት ኡጋንዳ ዝጀመረ 
መልከፍቲ ኢቦላ፡ ኣብዚ እዋን’ዚ 
እናወሰኸ ይመጽእ ምህላዉ ዝገልጹ 
ጸብጻባት ጥዕና’ታ ሃገር፡ ዛጊት 58 ሰባት 
በቲ ቫይረስ ተለኺፎም ከምዘለዉን፡ 
ቍጽሪ ምዉታት 19 ከምዝበጽሐን 
የረድኡ።
እንተኾነ፡ ኣብ ትካላት ጥዕና 
ዘይተመዝገቡ ልኹፋት ብብዝሒ 
ክህልዉ ስለዝኽእሉ፡ እቲ ሓቀኛ ቍጽሪ 
ግዳያት ካብዚ ዝተጠቕሰ ኣሃዝ ንላዕሊ 
ክኸውን ከምዝኽእል እዩ ተገሚቱ ዘሎ።

*
ኢራን - ቁጽሪ ግዳያት ባርዕ ቤት-ማእሰርቲ ወሲኹ
ኣብ ቴህራን - ርእሰ-ከተማ ኢራን ኣብ 
ዝርከብ ሓደ ቤት-ማእሰርቲ ድሕሪ ዘጋጠመ 
ሓደጋ ባርዕ፡ ቁጽሪ ናይ ዝሞቱ ሰባት ናብ 8 
ክብ ከምዝበለ ተገሊጹ።
ሰብ-መዚ’ታ ሃገር ኣብ ዝሃቡዎ ሓበሬታ፡ 
እቲ ዝሓለፈ ቀዳም ለይቲ ዘጋጠመ ባርዕ፡ ገለ 
እሱራት ናይቲ ቤት-ማእሰርቲ ማዕጾ ሰይሮም 
ክሃድሙ ኣብ ዝፈተንሉ እዋን ከምዝተኸስተ 
ድሕሪ ምምልካት፡ ኣርባዕተ ካብ’ቶም ግዳያት 
ብትኪ ናይቲ ሃልሃልታ ሓዊ ምስ ተዓብሎኹ 
ብሕጽረት ኦክስጅን ከምዝሞቱ ሓቢሮም።
ብመሰረት’ቲ ሓበሬታ፡ ጠንቂ ሞት 
ናይ’ቶም ካልኦት ኣርባዕተ ሰባት ግን ገና 
ኣይተገልጸን ዘሎ።
ኩሎም ግዳያት፡ ምስ ስርቂ ብዝተኣሳሰር 
ገበናት ኣብቲ ቤት-ማእሰርቲ ተሓዪሮም 
ዝነበሩ እዮም። እቲ ሓደጋ ባርዕ ድሕሪ 
ምኽሳቱ፡ ሓለውቲ ናይቲ ቤት-ማእሰርቲ 
70 እሱራት ከድሕኑ እንከለዉ፡ ካልኦት 
6 እሱራት ድማ ብዘጋጠሞም ቃጸሎን 
ካልእን ኣብ ሆስፒታል ተዓቚቦም ይርከቡ - 
ብመሰረት ሓበሬታ ሰብ-መዚ ኢራን።

*
ሰራዊት ሩዋንዳ ዝተሓብአ ኣጽዋር ረኺቡ
ጥሩፋት ዕጡቓት ጉጅለታት ንምህዳን 
ብዝብል - ኣብ ሰሜናዊ ሸነኽ ሞዛምቢክ 
ተዋፊሮም ዝርከቡ ወተሃደራት ሩዋንዳ፡ በቶም 
ጅሃዳውያን ዕጡቓት ከምዝተሓብአ ዝገለጹዎ 
ክዙን ኣጽዋር ከምዝረኸቡ ኣፍሊጦም።
ሰራዊት ሩዋንዳ ብትዊተር ኣብ ዝዘርግሖ 
ሓበሬታ፡ እቲ ብዙሕ ተተኰስቲ ዘጠቓለለ 
ዝተፈላለየ ኣጽዋር፡ ‘ምባው’ ኣብ ዝተባህለ 
ስቱር ቦታ ተኸዚኑ ከምዝጸንሐ ሓቢሩ።
እቲ ሮኬታት ዝርከቦ ብኣማኢት ዝቑጸር 
ዝተፈላለየ ኣጽዋር፡ ዋንነቱ ናይ ‘ኣንሳር ኣል-
ሱና’ ዝተባህለ - ኣብታ ሃገር ዝንቀሳቐስ ግብረ-
ሽበራዊ ጉጅለ ምዃኑ ድማ፡ እቲ ሰራዊት ኣብ 
ሓበሬታኡ ወሲኹ ኣገንዚቡ። 
ሰሜናዊ ክፋል ሞዛምቢክ፡ ካብ 2017 
ኣትሒዙ ምስ ዳዕሽ ምትእስሳር ዘለዎም 
ጅሃዳውያን ዕጡቓት ብዝፍጽሙዎ 
ተደጋጋሚ መጥቃዕቲታት ክሕመስ ምጽንሑ 
ጸብጻባት ይጠቕሱ።
ከም ሳዕቤኑ ከኣ፡ ኣስታት ሓደ ሚልዮን 
ነበርቲ ካብ ኣባይቶም ክመዛበሉ እንከለዉ፡ 
ከባቢ 4 ሽሕ ግዳይ ሞት ከምዝዀኑ፡ እቶም 
ጸብጻባት ወሲኾም ይሕብሩ።
ኣባል ናይ’ቲ 16 ሃገራት ዝሓቁፍ ዞባዊ 
ውድብ ‘ማሕበረሰብ ልምዓት ደቡባዊ 
ኣፍሪቃ’ (ሳድክ) ዝዀነት ሩዋንዳ፡ ነቲ ኣብ 
ሰሜናዊ ክፋል ሞዛምቢክ ተፈጢሩ ዘሎ 
ጸጥታዊ ስግኣት ንምምካት፡ ካብ ዝሓለፈ 
ዓመት ጀሚራ ኣስታት 2 ሽሕ ወተሃደራት 
ናብታ ሃገር ከምዝለኣኸት ይግለጽ። 

*
ናይጀርያ - ብዕልቕልቕ ልዕሊ 600 ሰባት ሞይቶም
ኣብዚ ዝሓለፈ ቅንያት፡ ኣብ ናይጀርያ 
ብሰንኪ ዘጋጠመ ብርቱዕን ተኸታታሊን 
ዝናብ ዘስዓቦ ሓያል ሓደጋ ዕልቕልቕ፡ 
ልዕሊ 600 ሰባት ከምዝሞቱ ተሓቢሩ።
ሚኒስተር ሰብኣዊ ጉዳያትን ምሕደራ 
ሓደጋን እታ ሃገር፡ ዝሓለፈ ሰንበት ኣብ 
ዝሃበቶ ሓበሬታ፡ በቲ ባህርያዊ ሓደጋ 
ኣስታት 1.3 ሚልዮን ዝግመቱ ነበርቲ 
ክመዛበሉ እንከለዉ፡ ልዕሊ 200 ሽሕ 
መንበሪ ኣባይቲ ከምዝዓነወ ገሊጻ።
እቲ ተኸሲቱ ዘሎ ሓያል ዕልቕልቕ፡ 
ገና ክሳብ መወዳእታ ወርሒ ሕዳር 
ክቕጽል ምዃኑ ዝእምት ናይ ሜትሮሎጂ 
ትምበያ ከምዘሎ ዝሓበረት እታ ብዓልቲ-
ስልጣን፡ ኣብቲ ንልዑል ሓደጋ ዕልቕልቕ 
ዝተቓልዐ ከባቢታት ዝርከቡ ነበርቲ፡ 
ብህጹጽ ናብ ውሑስ ቦታ ኣብ ምግዓዝ፡ 
መንግስታት ናይ’ተን ክፍላተ-ሃገር ክተሓባበሩ ጸዊዓ።
እቲ ኣብ ታሪኽ ናይጀርያ ሓደ 
ካብ’ቶም ኣሰቀቕቲ ተባሂሎም ዝግለጹ 
ባህርያዊ ሓደጋታት ኰይኑ ዘሎ ክስተት፡ 
ካብተን 36 ክፍላተ-ሃገራት ነተን 27 
ብኸቢድ ጸልዩወን ከምዘሎ እዩ ዝሕበር።
ብመሰረት ሰብ-መዚ ዝሃቡዎ ሓበሬታ፡ 
እቲ ዕልቕልቕ ኣብ ዝሓለፈ ክረምቲ ካብ 
ዝጅምር ንድሓር፡ ኣብ ኣዝዩ ሰፊሕ ናይ 
ሕርሻ መሬት ለሚዑ ንዝነበረ ዘራእቲ 
ኣዕንዩ ኣሎ።
እቲ ባህርያዊ ሓደጋ፡ ከም ሹሮኽ 
ዝኣመሰሉ ተላባዕቲ ሕማማት፡ ሕጽረት 
መግብን ነዳዲን ከየኸትል ኣብ ህዝቢ 
ልዑል ስግኣት ፈጢሩ ከምዘሎ ይግለጽ። 
ፕሮግራም መግቢ ዓለም፡ ምስ ውድብ 
መግብን ሕርሻን ኰይኑ - ዝሓለፈ ወርሒ 
ኣብ ዝዘርግሖ ጸብጻብ፡ ናይጀርያ ሓንቲ 
ካብ’ተን ብደረጃ ዓለም ዝለዓለ ሓደጋ 
ጥምየት ዘንጸላልወን ዘለዋ ሽዱሽተ 
ሃገራት ምዃና ሓቢሩ ነይሩ።

*
ፈረንሳ - 140 ሽሕ ህዝቢ ዝተሳተፎ ናይ ተቓውሞ ሰልፊ ተኻይዱ
ኣብ ፓሪስ - ርእሰ-ከተማ ፈረንሳ፡ 
ኣንጻር ኣብታ ሃገር ተኸሲቱ ዘሎ 
ቁጠባዊ ዝቕባበን ክሊማዊ ቅልውላውን 
ዝዓለመ ሰፊሕ ናይ ተቓውሞ ሰልፊ 
ከምእተእኻየደ ተገሊጹ።
ኣብቲ ዝሓለፈ ሰንበት ዝተኻየደን 
ሓያል ህዝባዊ ቁጥዐ ዝተንጸባረቐሉን 
ናይ ተቓውሞ ሰልፊ፡ ሓዳሽ ፈረንሳዊት 
ተዓዋቲት ሽልማት ኖቤል - ኣኔ ኢርኖክስ 
እትርከቦም ልዕሊ 140 ሽሕ ህዝቢ 
ከምእተሳተፉ፡ ወደብቲ ናይ’ቲ ሰልፊ 
ገሊጾም።
እቲ ኣንጻር ኣብታ ሃገር እናዓረገ 
ዝኸይድ ዘሎ ክብሪ መነባብሮ ዝተኻየደ 
ተቓውሞ፡ በቲ ‘ዘይምብርከኽ ሰልፊ 
ፈረንሳ’ ዝተባህለ ተቓዋሚ ሰልፊ’ታ 
ከምእተወደበን፡ ብመራሒ ናይቲ ሰልፊ 
ጂን-ሉክ መለንቾን ከምእተመርሐን እዩ 
ዝግለጽ ዘሎ። 
ብክብሪ ዋጋታት ሃለኽቲ ነገራት 
ዘማረሩ ተሳተፍቲ ተቓውሞ፡ ፕረዚደንት 
ኢማኑዌል ማክሮን ዝመርሖ መንግስቲ 
ፈረንሳ፡ ነቲ ኵነታት ብቕልጡፍ ናብ 
ንቡር ንምምላስ ዘኽእል ስጕምቲ ክወስድ፡ 
እዚ ክገብር ዘይክእል እንተዀይኑ ግን 
ካብ ስልጣኑ ክወርድ ጠሊቦም ኣለዉ።
ኣብ ፈረንሳ፡ ቅድሚ ሰለስተ ሰሙን 
እውን ሰራሕተኛታት ትካላት መጻረዪ 
ነዳዲን መዐደኒ ነቝጣታትን እታ 
ሃገር፡ ስራሕ ደው ናይ ምባል ኣድማ ከምዘካየዱ ኣይርሳዕን።
እቲ ኣድማ፡ ኣብ መብዛሕትአን 
ትካላት መጻረዪ ነዳዲ ገና ይቕጽል 
ብምህላዉ፡ ኣብታ ሃገር ከቢድ ናይ 
ጸዓት ሕጽረት ተኸሲቱ ከምዘሎ፡ እዚ 
ከኣ ንክብሪ መነባብሮ መሊሱ የጋድዶ 
ከምዘሎ ተዓዘብቲ የመልክቱ።
ንሎሚ ሰሉስ እውን፡ ኣብ ኣገልግሎታት 
መጓዓዝያ ዝሰርሑ ኩሎም ሰራሕተኛታት 
ፈረንሳ ናይ ተቓውሞ ሰልፊ ከካይዱ 
መደብ ተታሒዙ ብምህላዉ፡ እቲ 
ኩነታት ንመንግስቲ ፈረንሳ ኣብ ከቢድ 
መዋጥር ከትእዎ ምዃኑ እዩ ዝግለጽ 
ዘሎ።
ኣብ ፈረንሳ ዝካየዱ ዘለዉ ኩሎም ናይ 
ሰራሕተኛታት ተቓውሞ፡ ካብ ዘቕርቡዎ 
ዘለዉ ጠለባት ሓደ፡ ወሰኽ መሃያ እዩ። 
ኢማኑዌል ማክሮን ዝመርሖ መንግስቲ 
ፈረንሳ፡ ኣብ ዝሓለፈ ሰነ ኣብ ዝተኻየደ 
ባይቶኣዊ ምርጫ፡ ኣብ ባይቶ ዝነበሮ 
ዓብላሊ መናብር ክስእን ተገዲዱ ከም 
ዘሎ፡ ከም ሳዕቤኑ ድማ እቲ መንግስቲ 
ንህዝቢ ዝኣተወሉ ኩሎም መብጽዓታት 
ንኸየተግብሮም፡ ካብ’ቲ ብተቓወምቲ 
ዝተዓብለለ ባይቶ ከቢድ ዕንቅፋት 
የጋጥሞ ምህላዉ ይወቅስ። 

*