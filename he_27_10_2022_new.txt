

ዝኽሪ ልደት ባጤራ ናቕፋ 8 ሕዳር 1997፡ 
ህዝቢ ኤርትራ ንፈለማ ግዜ ብናይ ገዛእ ርእሱ ሃገራዊ 
ባጤራ “ናቕፋ” ክግልገል ዝጀመረላ ታሪኻዊት ዕለት እያ። ምእዋጅ 
ባጤራ ናቕፋ፡ ኣብ ግዜኡ ዓቢ ታሪኻዊ፡ ፖለቲካዊን ቁጠባዊን ትርጉም 
ዝነበሮ’ዩ። ብሩራዊ እዮቤልዩ ናይዚ ኣገዳሲ ፍጻመ’ዚ እምበኣር፡ ምስ 
ቃልሲ ዝሓለፈ 25 ዓመታት፡ ምስ ህልዊ ዞባዊ ምዕባለታትን እዋን ምስግጋር 
ናብ ሓድሽ ምዕራፍን ኣዛሚድካ ብድምቀት ምዝካሩ ዘግባእብእ እዩ።
 ኣብዚ ናይ ሎሚ ኤርትራን ከባቢኣን፡ ዕድጊ ብገንዘብ፡ ካብ ስልጣነ 
ኣዱሊስ ጀሚሩ ዝውቱር ምንባሩ ጥንታዊ ቅርሲታት የመልክቱ። ህዝቢ 
ኤርትራ፡ ኣብ ቅድመ መግዛእታዊ ታሪኹ፡ ብከም በዓል “ማርያ ተሬዛ” 
ዝኣመሰሉ ናይ ዝተፈላለየ ነገስታት ባጤራ ይጥቀም ምንባሩ እውን 
ይፍለጥ። ኣብ እዋን መግዛእቲ ጣልያን፡ ምምሕዳር ብሪጣንያን ጎበጣ 
ኢትዮጵያን ብባጤራ ናይዘን ሃገራት ክግልገል ድሕሪ ምጽናሕ ከኣ፡ ኣብ 
ታሪኹ ንፈለማ ግዜ ብናይ ገዛእ ርእሱ ሃገራዊ ባጤራ ዝተገልገለ ኣብዚ 
ዝሓለፈ ርብዒ ዘመን’ዩ።
 ህዝቢ ኤርትራ፡ ድሕሪ ነዊሕን መሪርን ሓርነታዊ ቃልሲን ክቡር 
መስዋእቲን፡ ኣብ 1993 ብህዝባዊ ረፈረንዱም ናጽነቱን ልኡላውነቱን 
ዕላዊ ድሕሪ ምግባሩ፡ ክሳብ ሕዳር 1997 ብናይ ኢትዮጵያ ብር እዩ 
ዝጥቀም ነይሩ። ኣብቲ ናይ ምስግጋር እዋን፡ መንግስቲ ኤርትራ፡ ብዞባ 
ደረጃ ቁጠባዊ ውህደት ፈጢርካ ቅልጡፍ ቁጠባዊ ዕብየት ምርግጋጽ 
ዝብል ሰፊሕ ኣመለኻኽታ ስለዝነበሮ፡ ኣብቲ ፈለማ፡ ኤርትራን ኢትዮጵያን 
ናይ ሓባር ባጤራ ክጥቀማ ዝብል ሓሳብ ነይሩዎ’ዩ። እንተኾነ፡ ሰፊሕ 
ኣረኣእያ መንግስቲ ኤርትራ፡ ምስቲ ጸጋታት ኢትዮጵያ ምዝማት ጥራይ 
ዝዕላማኡ ጸቢብን ተበላጺን ዕላማታት ወያነ ዝኸይድ ከምዘይኮነ ብኣጋኡ 
ስለዝተገምገመ፡ ኤርትራ ናታ ባጤራ ክህልዋ ተወሲኑ። 
 ምእዋጅ ባጤራ ናቕፋ፡ ነቶም “ኤርትራ ብቁጠባ ነብሳ ስለዘይትኽእል 
ውዒላ ሓዲራ ናብ ኢትዮጵያ ክትምለስ ትኽእል እያ” ወይ ድማ 
“ካብ ጽልዋ ኢትዮጵያ ክትርሕቕ ዓቕሚ የብላን” ዝብል ግጉይ ግምት 
ዝነበሮም ሰበስልጣን ወያነን መሰልቶምን ዘሰንበደ ክስተት’ዩ ነይሩ። 
ኤርትራ ናታ ባጤራ ክህልዋ፡ ካብ ገንዘባዊ ፖሊሲ መንግስቲ ኢትዮጵያ 
ኣላቒቑ፡ ናጽነታ ምሉእ ዝገብር ፍጻመ ብምንባሩ ድማ፡ ድሕሪ’ቲ ውሳነ፡ 
ኣቐዲሙ ፈኸም ክብል ዝጸንሐ ተጻብኦታት ዝያዳ ክጉህር ተራእዩ። 
ነቲ ኣብ ግንቦት 1998 ኣብ ልዕሊ ኤርትራ ዝተኣወጀ ወራር ወያነ ካብ 
ዝደረኹ ረቛሒታት ሓደ፡ ምሕታም ባጤራ ናቕፋ ዝፈጠሮ ምዕልባጥ 
ምንባሩ ኣይርሳዕን። 
 ሃገራዊ ባጤራ ኤርትራ፡ ስም ናይ’ታ ትእምርቲ ጽንዓት ህዝቢ ኤርትራ 
ዝኾነት ርእስ-ከተማ ገድሊ’ዩ ተዋሂቡዎ። ብርግጽ ድማ ባጤራ ናቕፋ 
ከም ስሙ፡ ኣብዚ ዝሓለፈ 25 ዓመታት፡ ምስ’ቲ ኣብ ልዕሊ ህዝቢን 
መንግስቲን ኤርትራ ዝተሃቀነ እልቢ ዘይብሉ ተጻብኦታት ተኣሳሲሩ፡ 
ንኤርትራ ብቑጠባ ንምርማስ ዝተኣልመ ዝተፈላለየ ቁጠባዊን ጸጥታዊን 
ሽርሒታትን ዘየዕርፍ እገዳታትን ተጻዊሩ፡ ብጽንዓት ክምርሽ ዝኸኣለ 
ብምዃኑ፡ ትእምርቲ ናይ ድሕሪ ናጽነት ጽንዓትን መኸተን ኮይኑ እዩ። 
 መበል 25 ዓመት ምጅማር ባጤራ ናቕፋ፡ ኣብ እዋን ስንብታ ናይ’ቲ 
ዕንቅፋት ዞባዊ ሰላምን ምትሕብባርን ኮይኑ ዝጸንሐ ጃንዳ፡ ምስ ፍሽለትን 
ስዕረትን ናይ’ቲ ብቑጠባዊ ማሕንቖን ካልእ ሽርሒታትን ንህዝቢ ኤርትራ 
ረሚስካ ንምንብርካኹ ንዓመታት ዝተደኽመሉ ውጥናት ምግጣሙ፡ 
ንዝኽሩ ድምቀት ዝህቦ’ዩ። ዮሃና ነቲ ከቢድ መስናኽላት ሰጊሩ፡ ብሓያል 
መኸተኡን ርእሰ-ምርኰሳ ዝሕመረቱ ጽኑዕ መትከሉን፡ ኣብ ድርኩዂት 
ትስፉው ምዕራፍ ዝበጽሐ ህዝቢ ኤርትራ!

*
ዓሰብ - ኣዛዚ ፖሊስ ትራፊክ ንተመሃሮ ሰሚናር ኣካዪዱ
ፖሊስ ዞባ ደቡባዊ ቀይሕ ባሕሪ፡ 
ኣፍልጦን ንቕሓትን ተመሃሮ ኣብ ሕጊ 
ትራፊክ ክብ ብምባል፡ ተርእዮ ሓደጋታትን 
ሳዕቤናቱን ንምክልኻል ዝዕላማኡ - ብ21 
ጥቅምቲ ንተመሃሮ ማእከላይ ደረጃ ዓሰብ 
ሰሚናር ኣካዪዱ።
ኣዛዚ ፖሊስ ትራፊክ ዞባ ደቡባዊ ቀይሕ 
ባሕሪ፡ ሜጀር ሃብተ ገብሩ፡ ሓደጋታት 
ትራፊክ ኣብ ህይወትን ንብረትን ዘስዕብዎ 
ሞትን ዕንወትን ብኣብነታት እናኣሰነየ 
ተመሃሮ ሕግታት 
ትራፊክ ከኽብሩን ንካልኦት ኣርኣያ 
ክዀኑን መኺሩ።
ብሽክለታን ሞተር ብሽክለታን 
ብዘይፍቀድ ጐደናታት ምሕላፍን 
ምጉርባትን፣ ሕጋዊ ፍቓድ ዘይብልካ 
መኪና ምምራሕ፣ ምልክታት ትራፊክ 
ምጥሓስን ክቱር ናህሪን ካብ’ቶም 
ብተደጋጋሚ ዝርኣዩ ጥሕሰታት ምዃኖም 
ዝሓበረ ሜጀር ሃብተ፡ ብሰንኩ ብዝስዕብ ሓደጋታት 
ተመሃሮ ካብ ትምህርቶም 
ክጐናደቡን መጻኢኦም ክኹለፍን 
ስለዝኽእል፡ ትራፊካዊ ሕጊ ብዝግባእ 
ክኽበር ተላብዩ።
ኣብ ቀዳማይ መደበር ፖሊስ ዓሰብ 
ሓላፊ ምክልኻል ገበን ኪዳነ ጸጋይ እውን፡ 
ተመሃሮ ብክብሪታት ሕብረተ-ሰቦም 
ክመላለሱን ካብ ገበን ክርሕቁን፣ ምስ’ቲ 
በብከባቢኡ ቈይሙ ዘሎ ኮማዊ ፖሊስ 
ድማ ምትሕብባሮም ከዕዝዙ ኣዘኻኺሩ።

*
ማእከል - ጽሬት ኣከባቢ ንምውሓስ ብዝለዓለ ክስራሓሉ ተሓቲቱ
ጽሬት ኣከባቢ ብምውሓስ ብከላ ንምንካይ 
መላእ ሕብረተ-ሰብ ብንቕሓት ክነጥፍ፡ ኣብ ዞባ 
ማእከል ሓላፊ ጨንፈር ምሕደራን ዳህሳስን 
ኣከባቢ ኣቶ ምሉእብርሃን ገብረዮውሃንስ 
ኣዘኻኺሩ።
እቲ ጨንፈር፡ ሳዕቤናት ሕክምናዊ፡ 
ኢንዱስትሪያውን ዘቤታውን ጐሓፋት፡ ኣብ 
ማይ፡ ኣየርን ሓመድን ንምፍላጥ ዳህሳስን 
መጽናዕትን ከምዘካይድ፣ ኣብ ዝተረኽበ 
ውጽኢት ምርኩስ ብምግባር ድማ፡ ምስ ክፍሊ 
ኣከባቢ - ሚኒስትሪ መሬት፡ ማይን ኣከባብን 
ብምትሕብባር፡ መምርሒታት ኣውጺኡ 
ንትግባረ ከምዘበግስን ንኣተግበርቲ ኣካላት 
ኣስተምህሮታት ከምዝህብን ገሊጹ። 
ኣብ ከተማ ኣስመራ፡ ምስ ምስፋሕ ከተማን 
ብዝሒ ነበርትን ጐሓፍ እውን ብኡ መጠን 
ክብ ኢሉ ከምዘሎ ዝሓበረ ኣቶ ምሉእብርሃን፡
ምንጪታት ማይን ኣየርን ብምብካል ጠንቂ 
ሕማማት ክኸውን ስለዝኽእል፡ ብግቡእን ኣብ’ቲ 
ንዓኡ ዝተሓዝአ ቦታን ክውገድ ኣተሓሳሲቡ።
ነቲ ዝተኣከበ ጐሓፍ ናብ ነዳዲ ፈርነስ 
እትቕይር - ኣብ 2017 ኣብ ከባቢ ቤት-ገርግሽ 
ዝተደኰነት ፋብሪካ፡ ካብ’ቲ እትጥቀመሉ 
ስነ-ሂወታዊ ዝኾነ ጐሓፍ፡ ካብ 60 ክሳብ 70 
ሚእታዊት ናብ ነዳዲ ፈርነስ ብምቕያር፡ ኣብ 
ሓደ እብረ ክሳብ 8 ሽሕ ሊትሮ ንፋብሪካ ቢራ 
ኣስመራን ፋብሪካ ስሚንቶ ምጽዋዕን ከተቕርብ 
ዓቕሚ ከምዘለዋ ኣረዲኡ።
ነቲ ጐሓፍ ናብ ባህርያዊ ድዂዒ ለዊጥካ 
- ኣብ ሕርሻዊ ጥቕሚ ንምውዓሉ፡ ምስ 
ሚኒስትሪ ሕርሻ ብሓባር ይስራሓሉ ከምዘሎ 
እውን ሓቢሩ። 
ኣቶ ምሉእብርሃን፡ ኤርትራ ኣብ 2004 
ፌስታል ከይፈሪን ከይዝርጋሕን ዝእግድ 
ሕጋዊ ምልክታ ከም ዘውጽአት፡ እንተዀነ ኣብ’ዚ 
እዋን እዚ ኣብ ዕዳጋታት ብብዝሒ ይርአ 
ስለዘሎ፡ ንምግታኡ ብደረጃ ሚኒስትሪ መሬት፡ 
ማይን ኣከባብን እማመ ቀሪቡ፡ ኣብ ቀረባ 
ግዜ ተግባራዊ ንምግባሩ ይስራሓሉ ከምዘሎ 
ኣገንዚቡ። 

*
ደቡብ - 20 ኣለይቲ ጽሙማን ዓይነታዊ ደገፍ ተገይሩለን
ጨንፈር ሃገራዊ ማሕበር ጽሙማን ኣብ ዞባ 
ደቡብ፡ ንኣለይቲ ጽሙማን ስድራቤታት - ኣብ 
ምምሕያሽ መነባብሮ ዝሕግዛ ዓረብያታት ፈረስ 
ብሓገዝ ሂቡ።
ብ17 ጥቅምቲ ኣብ ከተማ መንደፈራ ኣብ 
ዝተገብረ ናይ ምርኽኻብ ስነ-ስርዓት፡ ኣብ 
ንኡሳን ዞባታት መንደፈራ፡ እምኒ-ሓይሊ፡ ዓረዛ፡ መብርሂ ድሕሪ ምሃብ፡ 
ዓዲ-ዃላን ደቀምሓረን ዝርከባ 20 ስድራቤታት 
ተጠቀምቲ ናይ’ቲ መደብ ከምዝዀና፡ ሓላፊ’ቲ 
ጨንፈር ኣቶ ሙሴ በላይ ሓቢሩ።
እቲ ተገይሩ ዘሎ ደገፍ፡ ምንጪ ኣታዊታት 
ክፈጥራ ከምዘኽእለን ዝሓበረ ኣቶ ሙሴ፡ 
ብፍላይ ኣብ’ዚ ዘለናዮ ናይ ምእካብ ዘራእቲ 
ወቕቲ፡ ኣዝዩ ሓጋዚ ከምዝዀነ ገሊጹ።ኣብ’ቲ ዞባ ቤት-ትምህርቲ ጽሙማን 
ዘይምህላዉ ጸገም ኰይኑ ከምዘሎ ብምዝኽኻር 
ከኣ፡ ኣቓልቦ ክግበረሉ ተላብዩ።
ሃገራዊ ማሕበር ጽሙማን፡ ኣብ ዞባ ደቡብ 
- ካብ 2003 ጀሚሩ ቤት-ጽሕፈት ከፊቱ 
ይነጥፍ ከምዘሎ፡ ዛጊት ድማ 3,500 ኣባላት 
ከምዝጠርነፈ ተፈሊጡ።

*
ሓረስታይን ወቕቲ ቀውዒን! ደርፊታት ወፈራ  
ዝበዝሑ ካብ’ቶም ኣብ ወፈራ ዓጺድን 
ካልእን ዝድረፉ ደርፊታት፡ ኣብ መርዓን 
ካልእ ውራያትን እውን ይድረፉ እዮም። 
ወፋሮ በረኻ ውዒሎም ዓዲ ምስ ኣተዉ፡ 
ንኽጭፍሩ ኣፎም ሚቕ ሚቕ ዝብሎም 
ብስራሕ ዘይደኸሙ ወናማት ይርከቡ እዮም። 
ሻቡ፡ እቲ ዝቐደመ በትሩ ቦግ ኣቢሉ፡ 
“ምሕሸ!” ይብል። መን ይጀምር ኣብ ዝብል 
ብሃንቀውታ ክጽበዩ ዝጸንሑ ተቐባሎ ኣልግብ 
ኣቢሎም፡ “ጸባ-ዓጓ ስተ” ኢሎም ይምልሱ። 
ኣብ መርዓን ካልእ ውራያትን ምስ ዝኸውን፡ 
እቲ ጸወታ ብኽራር፡ ከበሮ ወይ ብዋጣን 
ዕልልታ ኣደታትን ይስነ እዩ።  እቲ ጨፈራ 
ዝጀመረ ሰብ ከኣ፡ ከም ኣጣል ዝፈቱ ዲበላ 
መሲሉ ይርአ። እታ ጨፈራ ዝጀመረላ በትሪ 
ድማ፡ “ዋሊሞ” ትበሃል።   
ጨፋራይ፡ “ሸው’ማይለ
ክንጻወት ደሞ ክንጅምሮ፡ ክሳብ ዝመጽኡና 
እቶም ከኣሎ፡” ኢሉ ይጅምር። ብምቕጻል፡
“ኣታ በዓል መን’ዮም እቶም ከኣሎ፡ ሓጸብቲ 
ሸሓኒ ናይ ኮማሮ። 
ድሙ ጉፋ፡ ኣንታ ድሙ ጉፋ፡ ንሰበይተይ 
ሓሊፉ ተንከፋ
ቅርብ እንተበልኩ ከናግፋ፡ ስሕብ ምጥጥ 
ዘበጠኒ ኣሰካፋ
ተሳእኹልኩም ብኽንደይ ዳጌፋ።
ደርሆ ሓሪደያ ንምናምን፡ ድሙ በሊዓታ 
ጨው ክልምን
ዘይትሕልውያ ጻሕጋር ማእመን።
ክንዲ ደርሆ ድየ ዝጻሕገርኩ፡ ሓወይ ስደደኒ 
እንታይ ገበርኩ።
ኣንቲ ኪዲ ኪዲ ተበቈጺ፡ ሰፍኢ’ኳ 
ዘይብልኪ መበቈጺ
ቈልዓ’ኳ ዘይብልኪ መደንገጺ…(ንሳ 
እንተኸደት ካልእ ከምጽእ ከምዝኽእል 
ንምሕባር።)
ጨፋራይ በዚ ደው ኣይብልን። 
“ኣብ ዓዲ እገለ ዘለዋ ክልተ፡ ኣብ ዓዲ እገለ 
ዘለዋ ሰለስተ
ኣብ ዓዲ እገለ ዘለዋ ኣርባዕተ (ክሳብ 
ዝደለኻዮ ቊጽሪ ክበጽሕ ይኽእል።)
ከምጽአንዶ ከም እኽሊ ሸሚተ፡ እንተኣበያኒ 
ተማጒተ…፡” ኢሉ ይዓጹ። 
እዚኣቶም፡ ካብ’ቶም ኣብ እዋን ጨፈራ 
ዝዝየሙ ደርፊታት ካብ ማይ ባሕሪ ብጭልፋ 
እዮም። ጨፋሮ ተተቐባቢሎም ክዘልሉ 
እንከለዉ፡ ኣዴታት ጣቕዒትን ዕልልታን 
ሳልሳይን መወዳእታን ክፋል
ይውስኻሉ። ኣብ ገለ ኣጋጣሚታት ዝጭፍራ 
ኣደታት እውን ኣለዋ። 
ኣብ ወፈራ፡ ጭፍርን ዝልልን ውዒልካ ወይ 
ጸኒሕካ፡ ከብድኻ ብጥርሑ ገዛኻ ምኻድ 
ዝበሃል የለን። ወፋሮን ጨፋሮን፡ ልክዕ ከምቲ 
ኣብ ዓርኪ ሕልፎት ዝግበር  ‘ሓውሲ በለት 
ነብሲ’ ይብሉ። ሓውሲ ክብሉ ዝድርኾም፡ 
እቲ ዝተመገብዎ መግቢ ብዝላ ጸወታን 
ስዋን ቀልጢፉ ብምሕቃቕ ጥምየት 
ክስምዖም ስለዝጅምር እዩ። ድሌቶም 
ክረኽቡ ግና፡ ፈለማ ንብዓልቲ ገዛ ከፍትውዋ 
ኣለዎም። ብኸምዚ ዝስዕብ ገይሮም ድማ 
ይውድሱዋ።
“ለጋስ ሰሚዐ ነይረ፡ ለጋስ
ለጋስ እንተዄንኪ ለጋስ፡ 
ሎሚ ንርእየኪ…” ብምባል፡ ብሓደ 
ድምጺ ይዝይሙ።  
ቀጺሎም…
“ሓውሲ በለት ነብሲ፡ ፈውሲ ደልያ ነብሲ
ነዛ ልበይ ፈውሲ፡” 
… እናበሉ የዕገርግሩዋ። ብዓልቲ ገዛ 
ብግደኣ፡ ጨፋሮ ካብኣ ዝደልዩዎ ነገር 
ከይረኸቡ ከምዘይዓርፉ ስለ እትርዳእ፡ 
ተዳልያትሉ እያ ትጸንሐ። በዚ ድማ፡ ብዝሖም 
ገምጊማ፡ “ርኸቡ ኣይትስኣኑ” ኢላ ሕሩጭ 
ተሰኪማ ኣብ ማእከሎም ተዅድድ። (እዚ 
ኣብ ኩሉ ሕብረተሰብ ኤርትራ ኣይኰነን) 
ነዚ ዝረኣዩ ጨፋሮ፡ ዳዕሮአን ከም ዝበሰለትለን 
ጨራሩ፡ ንጸወታኦም ናህሪ ይውስኹሉ።  
“ሓውሲ ረኺባ ነብሲ፡ ነዛ ልበይ ፈውሲ፡
” እናበሉ ድማ፡ ብዓልቲ ገዛ ዝሰፍሰፈቶ 
ሕሩጭ ተቐቢሎም የመስግኑዋ። 
ብድሕሪ’ዚ፡ ኣንስቲ ንወፋሮ ዝተመጠወሎም 
ግንዖ ሓርጭ ግዒተን የረክባኦም። ንሶም ከኣ፡ 
በብመኣዲ ተቐሪቦም ንዝተቐረበሎም ገዓት 
ኣብቲ ቆሪሩ ዝሕልሕል ዝብል ከብዶም 
ብኽሉስ ጠስሚ እናጸብሑ ይምገብዎ።
  ኣብ መወዳእታ፡ ተመሳጊኖም ናብ’ቲ 
ዝተረፈ ካልእ ዕማም ንምስላጥ ነንገዛኦም 
ይኸዱ። ብኸምዚ፡ “ሎሚ ናተይ፡ ጽባሕ 
ናባኻ፡ ድሕሪ ጽባሕ…” ተበሃሂሎም 
ነሓድሕዶም እናተደጋገፉን እናተሓላለዩን፡ 
ንዝኸረምሉን ኣብ ደረጃኡ ዝበጽሐን 
ኣእካል ኣኪቦም፡ ምህርቶም ዝሓፍሱሉ 
ስራሕ ዓውዲ ይጽበዩ።  
  ወፈራ ኣብ ኵሉ መዳይ ንጥፈታት 
ማሕረስ፡ ሓጹር፡ ጽርግያ፡ ደብዳብ ህድሞ፡ 
ምዅዓት ዒላ፡ ምእካብ እኽሊ፡ ዓውዲ 
መኸይዳን ምጥርናፍ ሓሰረ-ቃንጫን 
ልዑል ኣሳልጦ ዝገብር ዕማም እዩ። ኣብዚ፡ 
“ንእገለ ሓጊዘዮ ከብቅዕ፡ ንሱ ግን ኣብ ናተይ 
ኣይመጽአን ጠሊሙኒ፡” ኢልካ ቂምታ ምሓዝ 
የልቦን። ሎሚ ኣይመጽኣካን ጽባሕ፡ ድሕሪ 
ጽባሕን ድሕሪኡን ክሕግዘካ ስለ ዝኽእል፡ 
ንዝጠለመ ኣይትሓምዮን ኣይትጸልኦን 
ኢኻ። እዚ ኣብ ያታዊ ባህሊ ሕብረተ-
ሰብና ልሙድን ካብ ወለዶ ናብ ወለዶ 
እናተወራረሰ ዝቕጽል ዘሎን ድማ’ዩ። ያታዊ 
ናይ ምድግጋፍ ባህሊ ሕብረተ-ሰብና፡ ኣብ’ዞም 
ክብ ኢሎም ዝተዘርዘሩ ንጥፈታት ተደሪቱ 
ጥራይ ዝተርፍ ኣይኰነን። ኣብ ዓውዲ’ውን 
ብተመሳሳሊ ኣገባቡ ይቕይር’ምበር፡ እቲ ናይ 
ምትሕግጋዝ መንፈስ ኣሎ። ብሕልፊ ዓውዲ 
ዳጒሻ ንኽጸሪ ነዊሕ ግዜ ዝጠልብን፡ ብኡ 
መንጽር ሓገዝ ሰባት ዝሓትትን ሓያል ስራሕ 
እዩ። 
  ኣብ እዋን ቀውዒ፡ ከም ልምዲ ምስ 
መኼዳ እኽሊን ምሕፋስ ምህርቲን 
ተኣሳሲሮም ዝግለጹ ብርክት ዝበሉ ካልኦት 
ንጥፈታት እውን ኣለዉ። ገለ ካብኣቶም፡ 
‘ሕሾ’ ወይ ጭብጦ ዓይነት ሕብስቲ፡ ስዋን 
ምጎ ዓተርን ይርከብዎ።        
  ስዋ - እዚ ኣብ እዋን ቀውዒ ዘድልየሉ፡ 
ኣብ ስራሕ ንዝተጸምደ ሰብ ድኻሙ 
ይዝርዝር ተባሂሉ’ዩ ዝእመነሉ። በዚ 
ምኽንያት ዓውዲ ክሳብ ዝውዳእ፡ ካብ’ቲ 
ዓውዲ ኰነ ካብቲ ሰብኣይ ኣይፍለን እዩ።   
  ምጎ - እዚ እውን ካብ ናይ ስዋ ብዘይፍለ፡ 
ካብ ዓተርን ካልኦት ጥረታትን ዝዳሎ ኰይኑ፡ 
ከም ልምዲ ምህርቲ ዓውዲ ንምብርካት 
ብዝብል እምነት’ዩ ዝዝውተር።  
  ሕሾ - ሕሾ ዓይነት ሕብስቲ እዩ። ኣብ 
ገለ ከባቢታት ሃገርና ፍሉጥ ዘይክኸውን 
ይኽእል እዩ። ብዝዀነ ግን፡ ኣብ እዋን 
ዓውዲ ካብ ዘይተርፉ ዓይነታት መግቢ እዩ። 
ብምንታይ፡ መዓስን ስለምንታይን ይዳሎ? 
ዝብል ሕቶ ምምላሱ ኣገዳሲ እዩ። ሕብስቲ 
ሕሾ ንምድላው፡ ኣብ ገለ ከባቢታት ሃገርና 
ዳጉሻ፡ ኣብ ገሊኡ ከኣ ጣፍ ይጥቀሙ።  
እዚ ስለ ዝዀነ፡ ኣደታት ኣብ ግዜ መኼዳ 
ንሕሾ ዝዀነን ዳጉሻ ብፍሉይ ባህጊ ኣጥሒነን 
ብኣጋኡ የዳልዋኦ። እዋኑ ምስ ኣኸለ ድማ፡ 
ከም መግቢ ኣዳልየን ናብ ወግዒ ዓውዲ 
ይጽንብራኦ። ብኸመይ የዳልዋኦ ንዝብል 
ከኣ፡ መጀመርታ ነቲ ሕሾ ክሰርሓኦ ዘዳልዋኦ 
ሓርጭ ዳጉሻ፡ ኣጽዕቕ ወይ ኣዕጽቕ ኣቢለን 
የቖምጥዓኦ። ኣጸቢቐን ምስ ሓሰያኦ ኣብ ዝረሰነ 
መጎጎ ወይ መቚሎ ይግምጥላኦ። ‘በሲሉ እዩ’ 
ኢለን ምስ ገመታ ድማ፡ ካብቲ መጎጎ ወይ 
መቚሎ ኣውጺአን፡ ምስቲ ንዕኡ መብልዒ 
ወይ መድፈሪ ተባሂሉ ተጐዲኡ ዝተዳለወ 
ከም ሰሊጥ ወይ ንሂጕ ዝኣመሰለ ናይ ቅብኢ 
ዘራእቲ ሓዊሰን ዳግማይ የዳውሳኦ። ከቢብ 
ቅርጺ ከምዝሕዝ ገይረን ድማ ኣብቲ ናይ 
መወዳእታ ደረጃኡ የብጽሓኦ። ብድሕር’ዚ፡ 
ከም መመላእታ ምሳሕ ወይ ጣዕሞት ወፋሮ 
መኼዳ ዓውዲ ተባሂሉ ንበረኻ ክለኣኽ 
ይዳሎ። ክብ ኢሉ ከም እተጠቕሰ፡ ብመሰረት 
ልምድን እምነትን ሓረስታይ፡ ሕሾ ኣብ 
ግዜ መኼዳ ሓደ ካብቶም ግድን ክማልኡ 
ዘለዎም ከም በረኸት ናይ ዓውዲ ዝጥመቱ 
ዘይተርፉ ዓይነታት መግቢ እዩ። 
ዝዀነ ብኸባቢ መኼዳ ዝካየደሉ ዓውዲ 
ዝንቀሳቐስ ሰብ፡ ዓውዲ ረጊጹ ኣይሓልፍን 
እዩ። ንዕኡ ዝገልጽ ሓደ መረዳድኢ ቋንቋ 
ኣሎ። በዚ ኸኣ፡ እቲ ብኻልእ ስራሑ ናብቲ 
ዓውዲ ዝተዛወረ ሰብ፡ ንወያ ኣብ ስራሕ 
መኼዳ ዝጸንሖ ሰብ፡ “እኽሊ ይብዛሕ!” 
ይብሎ። ብዓል ዓውዲ ብግደኡ፡ “ብዙሕ 
ርኸቡ” ብምባል ይምልሰሉ። ደረጃ ዕድመ 
ብዘየገድስ፡ ንወግዒን ባህሊን ዓውዲ ኣኽቢሩ፡ 
“ብርኩት ምህርቲ ይሃብካ፡” ንዝበለካ ሰብ፡ 
ከም ወግዒን ልምዲን ዕያይ ዓውዲ፡ ብርኩ 
ሰቢሩ ከዕርፍ ዕድመ ተቕርበሉ። ሻቡ፡ እቲ 
ንሱ ዝብሎ ንዕኡ ገዲፍካ፡ ንስኻ ግን፡ ናትካ 
ኢኻ ትገብር - ካብቲ ጸሓይ ከይኣትዎ 
ኣጣይቕን ጨርቀ-መርቂን ዝኸደንካዮ፡ 
ክትሰትዮ እንከለኻ ከትከት ዝብል ምኡዝ 
ስዋን ሕብስቲ ሕሾን ክቋደስ ትቕርበሉ።   
  ሕሾ፡ ኣብ ዝዀነ ወድቂ ናይ ዓውዲ 
ክዳሎ ዝኽእል እዩ። እቲ ዝኽየድ እኽሊ 
ዳጉሻ ወይ ጣፍ ምስ ዝኸውን ዝያዳ 
ተመራጺ ይኸውን። ብፍላይ ዳጉሻ፡ 
ንንውሕ ዝበለ እዋን ኣብ ዓውዲ ዘቐኒ ስራሓ 
ምስ ምዃኑ፡ ኣደታት ብዝግባእ ከምዝተዳለዋ 
ንሰብኡተን ከረጋግጻሎም ኣለወን። ሕሾ 
ምስ ተዳለወ፡ ኣደታት ከምቲ ካልእ እንጌራ፡ 
ኣብ ሳንጣ ቋጺረን ኣይወስዳኦን። ኣብ ስፈ 
ኣቐሚጠን ዋዒኡ ገና ከይጐደለ ብምውቑ 
እንከሎ፡ ኣብ ዓውዲ ከምዝበጽሕ ኣብ ምግባር 
ዝከኣለን ይገብራ። 
  ዓውዲ መኼዳ ዳጉሻ፡ ከምቲ ዝተጠቕሰ 
ዘይከም ካልኦት ዓይነታት ኣእካል ቀልጢፉ 
ኣይጸሪን እዩ። ብሕልፊ እቲ ኩልስስቲ 
ገዚፍ እንተድኣ ኰይኑ፡ እንታይ ኢልካዮ 
ኣብ ዓውዲ ኣዋርሕ ድፍእ ምባል ናተይ 
ኢልካ ትሕዞ’ዩ ዝኸውን። ባህሪ ዳጉሻ 
እዚ ስለ ዝዀነ፡ ሓረስቶት ንዓውዲ 
ዳጉሻ፡ ንመርዓን (ጥሪ) ካልእን ዝህውኹ 
ጒዳያት እንተዘይገጢምዎም፡ ቀሲኖምን 
ኣስተርሕዮምን ከካይድዎ ምእንቲ፡ ወቕቲ 
ሓጋይ ክዀነሎም እዮም ዝመርጹን ዝጽበዩን።  
እቲ፡ “ጎባይ ለሰ ብሪ ብዕራየ (2) 
ሓሓሰሩ ንዓኻ፡ አእኽሉ ንዓየ
ዓሪየ ሆ (2) ብዕራይ ወዲ ላሕሚ፡ 
ናትካ ጎጎ፡ ናይ ኣዴኻ ጠስሚ፡ 
ሓዋዊስካ ዘሎ ጣዕሚ…” እናተባህለ፡ 
ካብ ክልተ ጽምዲ ንላዕሊ ኣቡዑር፡ ኣብ ገለ 
ከባቢታት ሃገርና ድማ፡ ኣእዱግን ኣፍራስን 
ጸንቢርካ ዝካየድ ዓውዲ መኼዳ፡ ንዅሉ 
ኣባል ሓንቲ ስድራ ዘሳትፍ ከቢድ ስራሕ 
እዩ። ምህርቲ ገዛ ከይኣተወ፡ ኣቦ ምስ ደቁ 
ብበረኻ፡ ኣደ ምስ ኣዋልድ ደቃ ድማ ብገዛ 
ትንፋስ ዝበሃል የልቦን። 
  ስራሕ ዓውዲ ብመኼዳ ምስ ፈለመ፡ 
ምዝራው እኽሊ ይቕጽል። ኣብ መወዳእታ 
ኸኣ ምህርቲ ተሓፊሱ ናብ ገዛ ይጓረት። ገዛ 
ኣትዩ ንዕኡ ተባሂሉ ኣብ ዝተዳለወ መቐመጢ 
ንምንብባሩ ስራሕ ይካየድ። ከራሚ እኽሊ 
ዝተቐመጦ ቆፎ፡ እቲ ከራሚ ወጺኡ ኣብቲ 
ዝተዳለወሉ ካልእ መቐመጢ ይነባበር። 
እቲ ሓድሽ እኽሊ ኸኣ፡ ኣብቲ ተነጋጊፉን 
ጸራርዩን ንዕኡ ንምቕባል ኣፉ ከፊቱ ዝጽበዮ 
ቆፎ ይምላእ። እዚ ድሕሪ ምግባር ሓረስታይ 
ንብዓልቲ ቤቱ፡ “ስራሕ ሰብኣይ እኽሊ ክሳብ 
ኣብ ቆፍኡ እዩ። ዝተርፍ ጥር ዝበለት እኽሊ 
ምዕቃብ ከኣ ዕማም ሰበይቲ እዩ፡” ብምባል፡ 
ኣብ ኣተሓሕዛ ምሕደራ እኽሊ ዓቢ ጥንቃቐ 
ክትገብር ልቦናዊ ምኽሪ ወስ የብለላ። ንሳ 
ብግደኣ፡ “ኣሚነይ ግዲ የብልኩምን፡ ጥዕና 
ጥራይ’ምበር በዚስ ኣይትሰከፉ…፡” ብምባል፡ 
ሓድሽ እኽሊ ካብ ባልዓትን ኣናጹን ውሑስን 
ስቱርን ብዝዀነ ኣገባብ ኣነባቢራ ትውድእ።   
  ኣብ መወዳእታ፡ ኣብዛ ሰዓት እዚኣ ኣብ 
ንጡፍ ስራሕ ዓጺድን መኼዳ ዓውዲን 
እትርከቡ ሓረስቶት ሃገርና፡ ኣብ ስራሕኩም 
ዓወትን ኣሳልጦን፡ ትሓፍስዎ ምህርቲ ድማ 
ምእኩትን ብርኩትን ክዀነልኩም ሰናይ 
ምንዮትና ንገልጸልኩም።

*
ዓንዶምም ግርማይ (ወዲ-ደረስ)

ንጽንኩር ግዜያት ሕማም ኮሮና ቫይረስ ኣብ ረብሓኡ ዘውዓለ ዜጋ
ኣብ መዋእለ ታሪኽ ደቂ-ሰብ፡ ለበዳዊ 
ሕማም ኮሮና ቫይረስ - ዘይሃስስ በሰላ እናኣስዓበ 
ይቕጽል ኣሎ። ምናልባት፡ ኣብዚ እዋን እዚ 
እኳ ናህሩ ዝነከየ እንተመሰለ። ብሰንኪ’ቲ 
ዝተኸስተ ተላባዒ ሕማም፡ ምንቅስቓስ ሰባት 
ተገዲቡ፡ ዓለም ብሓደ ህርመት ክቱር ፍርሕን 
ራዕድን ከተቃልሕ ተገዲዳ እያ። ከም ሳዕቤን 
ናይ’ዚ ገና ኣደራዑ ዘይተኣልየ ዘሎ ሕማም፡ 
ህይወት ሚልዮናት ሰባት ረጊፉ እዩ። 
እቲ ሕማም ንዕለታዊ መነባብሮ ደቂሰብ 
ብእተፈላለየ ሽነኽ ጸልይዎ። ብዙሕ 
ሰብ ብማዕበል እቲ ኣሰንባዲ ክስተት፡ ተስፋ 
ክቖርጽን ክርበሽን ተራእዩ። ብኣንጻር’ዚ፡ 
ገለ ውልቀ-ሰባትን ትካላትን በርቢሮምዎ 
ዘይፈልጡ ሞያ ክፍትሹን ክበላሓቱን ባይታ 
ኣርሕዩ እዩ።
ኣብ ሃገርና ንኣብነት፡ ኣቶ ሙሴ ዓንደብርሃን 
ዝተባህለ ዜጋ፡ ሓደ ካብ’ቶም ንጽንኲር ግዜያት 
ሕማም ኮሮና ቫይረስ ኣብ ረብሓኦም ዘውዓሉ 
ህርኩታት እዩ። ኣብ ፈለማ ናይ’ቲ ተላባዒ 
ሕማም ዜና ኣብ መላእ ዓለም ምስ ተጋውሐ፡ 
ውሑስ ጥዕና ንምርካብ ብቐዳምነት ቀረብ 
ማይ ዘለዎ ቦታ ተመራጺ ነይሩ።  ኣቶ ሙሴ 
እምበኣር፡ ነዚ ንምርግጋጽ ምስ ስድራ-ቤቱ ካብ 
ኣስመራ ናብ ንኡስ ዞባ ድባርዋ እዩ ግዒዙ። 
ኣብ ከባቢ ንኡስ ዞባ ድባርዋ ዝርከብ ዲጋ 
ምስላም (ገርገራ) ብስፍሓቱን ዕምቈቱን 
ዘደንቕ እዩ። ኣቶ ሙሴ ነቲ ብውሽጣዊ 
ዓቕሚ ዝተሃንጸ ድንቂ ዲጋ ብኣካል ንምዕዛብ 
ናብቲ ቦታ ምስ ተጓዕዘ፡ ብኣባላት ሚኒስትሪ 
ሃብቲ ዓሳ ዝተፋረዩ ዓሳታት፡ ኣብቲ ማያዊ 
ኣካል ክንቀሳቐሱ ስለ ዝተዓዘበ ብኡ ንብኡ 
ቀልቡ ተሳሕበ። ብቐጥታ ኣብ ኣእምሮኡ 
ዝመጽአ ሓሳብ ድማ፡ ነቶም ኣብ ጥዑም ማይ 
ዝተፋረዩ ዓሳታት፡ ብባህላዊ ወይ ያታዊ ኣገባብ 
(ዓንቃሪቦ) ገፊፉ ንስድራ-ቤቱ ምዕንጋል ነበረ። 
ብቐጻሊ ዓሳታት እናገፈፈ ድማ፡ ሓሳቡ ኣብ 
ባይታ ክተግብሮ ጀመረ።
ከም ስራሕ ዓሳታት ንምግፋፍ ናብ’ቲ ዲጋ 
ምስ ኣምርሐ፡ ሓደ እዋን - ሓደ ገዚፍ ዓሳ ኣብ 
ውሽጢ እቲ ማያዊ ኣካል ክሕንበብ ተዓዘበ። 
ኣብቲ ህሞት ነቲ ብንኡስ ዕላማ ዝፈለሞ 
ስራሕ፡ ብዝያዳ ከዕብዮን ናብ ረብሓኡ 
ከልውጦን ወሰነ። ንጨንፈር ሚኒስትሪ ሃብቲ 
ዓሳ ናይ’ቲ ንኡስ ዞባ ድሕሪ ምውካስ - ቀጺሉ 
ናብ ቤት-ጽሕፈት ሚኒስትሪ ሃብቲ ዓሳ ዞባ 
ደቡብ ብምምራሕ ሓሳባቱ ኣካፊሉዎም። 
ኣብ ዞባ ደቡብ ዝርከብ ጨንፈር ሚኒስትሪ 
ሃብቲ ባሕሪ፡ ብውልቃዊ ተበግሶኦም ዓሳታት 
ኣብ ጥዑም ማይ ዓሳ ከፍርዩ ንዝደልዩ ሰባት፡ 
ንዋታውን ሞራላውን ሓገዝን ምትብባዕን 
የበርክት እዩ። ነቶም ኣፍረይቲ ዜጋታት 
ቅድሚ ንዋታዊ ሓገዝ ምውዳድ፡ ብዛዕባ 
ንጥፈታት ምግፋፍ ዓሳ ኣፍልጦ ንኽህልዎም 
ኣስተምህሮን ስልጠናን  እውን ይውደብ እዩ። 
ኣቶ ሙሴ ከም ካልኦት ኣፍረይቲ ክልሰ-
ሓሳባዊ ትምህርቲ ምስ ቀሰመ፡ ብዛዕባ 
ኣተሓሕዛን ጥቕምታትን ዓሳ ዝያዳ ፍልጠቱ 
እናኣስፈሐ፡ ፍቕሪ እቲ ንጥፈት ድማ ኣብ 
ውሽጡ እናዓሞቐ መጺኡ።
ዓሳ ካብ ማይ ምስ ወጽአ ብቕልጡፍ 
ናብ መዝሓሊ ኣቕሓ ወይ ዓደግቲ ክበጽሕ 
ኣለዎ። ብኣንጻር’ዚ፡ ነዊሕ ሰዓታት እንተጸኒሑ፡ 
ውሽጣዊ መኣዝኡ ወይ ትሕዝቶኡ ሰለ 
ዝጠፈእ፡ ኣብ ጥቕሚ ኣይውዕልን። በካሊ 
ጨና ኣብ ኣከባቢ ከኣ ይኽሰት። 
ኣቶ ሙሴ ንጥፈት ምግፋፍን ናብ ዕዳጋ 
ምቕራብን ኣብ ዝጀምረሉ እዋን፡ ብሰንኪ 
ኮሮና ቫይረስ ምንቅስቓስ መጓዓዝያ ተቛሪጹ 
እዩ ነይሩ። በዚ ዕንቅፋት ከይተሰናበደ ነቶም 
ዝገፈፎም ዓሳታት፡ ብብሽግለታ ካብ ዲጋ 
ምስላም ጽዒኑ እናኣምጽአ ኣብ ንኡስ 
ዞባ ድባርዋ ካብን ናብን እናኾለለ ይሽጦም 
ነይሩ። ኲሉ እኳ እንተ ዘይተባህለ፡ ዝበዝሐ 
ህዝቢ እኹል ኣፍልጦ ብዛዕባ ጥቕምታት 
ምምጋብ ዓሳታት ሰለዘይጸንሖ፡ ኣብ ፈለማ 
ተጠላብነቶም ድሩት ነይሩ።
ብኸም’ዚ ስጒሚ ሰለይ ክብል ዝጀመረ 
ንጥፈታት ምግፋፍ ዓሳ፡ ካብ ክንዲ ንምሉእ 
ንኡስ ዞባ እናዞረ ምሻጥ፡ ትካል ማእከል 
መሸጣ ዓሳ ተኻርዩ ንጥፈታቱ ከስፍሕ 
ጀመረ። እቶም እተገፈፉ ዓሳታት ኣብ 
መዝሓሊ (ፍርጅ) ተዓቂቦም ይጸንሑ። 
ዓደግቲ ኣብ ዝመረጾዎ እዋን እናመጽኡ 
ይገዝኡ። ህዝቢ ኣብ’ዘን ሓጸርቲ ዓመታት 
ምምጋብ ዓሳ እናተላመደ ሰለዝመጽአ፡ ቍጽሪ 
ዓደግቲ እናወሰኸ ይርከብ።
ኣብ ጥዑም ማይ ዝፈርዩ ዓሳታት፡ ካብ’ቶም 
ኣብ ጨዋሚ ማይ ዝነብሩ ዓሳታት ዝተፈልዩ 
እዮም። ንኣብነት፡ ኣብ ጥዕናዊ መዳይ እንተ 
ተመልኪትና፡ ኣብ ጥዑም ማይ ዝፈረዩ 
ዓሳታት ጨዋሚ ትሕዝቶ ኣብ ኣካላቶም 
ሰለ ዘይብሎም፡ ብሕማም ሽኮርያን ጸቕጢ 
ደምን ዝተጠቕዑ ሰባት ክምገብዎ ይምከር 
እዩ። ኣብቲ ዲጋ ክልተ ዓይነት ዓሳታት እናተፋረዩ
ኣብ ጥቕሚ ይውዕሉ ኣለዉ። 
‘ካርፕ’ ስቡሕን ብዙሕ ጥዕናዊ ረብሓን ዘለዎ 
ዓሳ ኰይኑ፡ ሚዛኑ ካብ ሓደ ኪሎ ግራም 
ኣይዛይድን እዩ። ብተወሳኺ፡ ቲላብያ ድማ 
ክብደቱ ኣስታት 4.5 ኪሎ ግራም ይበጽሕ።
ኣብ እተፈላለየ ሸነኽ እቲ ዲጋ ዝርከቡ 
ዓሳታት፡ ቀለቦም ካብቲ ውሽጢ ማያዊ ኣካል 
እዩ። ናይ ንግሆ ኣብ ዘሎ ግዜያት መግቢ 
ንኽምእርሩ፡ ናብ ደንደስ እቲ ዲጋ ብዕስለ 
ይንቀሳቐሱ። ስለ’ዚ፡ ህሉው ኲነታት እቶም 
ዓሳታት ኣዝዩ ዘድንቕን ቍጽሮም ብቐጻሊ 
እናዛየደን፡ ጠለባት ህዝቢ ኣብ ምምላእ 
ይርከብ። ብዘይካ ኣብ ዲጋ ምስላም ኣብ 
ካልኦት ንኡሳን ዞባታት ዝፈርዩ ዘለዉ 
ዓሳታት’ውን፡ ኣተባባዒ ውጽኢት ይህቡ 
ኣለዉ። ዋላ እውን ጥጡሕ መጓዓዝያ ኣብ 
ዘይብሎም ቦታታት፡ ዓሳታት ብመጽዓኛ 
ተጻዒኖም ናብ ተጠቃሚ ህዝቢ ይበጽሑ 
ኣለዉ። 
ኣብ ካልኦት ዞባታት ሃገርና እውን፡ ዓሳታት 
ኣብ ጥዑም ማይ ይፈርዩ ኣለዉ። ሚኒስትሪ 
ሃብቲ ዓሳ ምስ ዝምልከቶ ኣካል ብሓባር 
እናሰርሐ፡ ብጕጅለን ውልቅን ተጠርኒፎም 
ንዝስረሑ ሰባት እናኣተባብዐ፡ ሕብረተ-ሰብ ዓሳ 
ኣብ ዕለታዊ ኣመጋግብኡ ንኸተኣታትዎን 
ብቝጠባ ነብሱ ንክኽእልን ብዕቱብ 
ይስራሓሉ ኣሎ።
እቶታውነት፡ ብመንጽር ኣሰራርሓ እዩ 
ዝዕየር። ኣብቲ እትዓመሉ ሞያ ዕቱብ 
ኣተሓሕዛ ትኽተል እንተ ዄንካ፡ ምህርትኻ/
እቶትካ ብኣኡ መንጽር ክዛይድ ግድን እዩ። 
ብኣንጻር’ዚ፡ ወጅሃላይ ወይ ድማ ኣብ ባይታ 
ዘይሰርሕ ሓሳባዊ ኣካይዳ ጥራይ እትኽተል 
እንተ ዄንካ፡ እቶታውነትካ እንተጎደለ ዘገርም 
ኣይኰነን።
ንእትሕልኖ ደረጃ ዕብየት ንኽትበጽሖ፡ 
ዕለታዊ ኣሰራርሓኻ ንጹርን ዕቱብን ክኸውን 
ይግባእ። ኣብ መዓልቲ ብኽልተ እብረ 
እናተበራረዩ፡ ቅድምን ድሕርን ቀትሪ ክልተ 
ግዜ ይገፍፉ። ናይ ንግሆ ኣስታት ሰዓት 
10፡00 እቲ ተዘርጊሑ ዝሓደረ ሰኪዔት 
(ሬተ) ይለዓል። ብድሕሪ እዚ፡ ከም እንደገና 
ብምዝርጋሕ፡ ሰዓት 4፡00 ናይ ድሕሪ ቐትሪ 
ይእከብ። ብኸም’ዚ ኣሰራርሓ ኣብ ውሽጢ 
ዕስራን ኣርባዕተን ሰዓታት ስሩዕ ንጥፈታቶም 
የሰላስሉ።      
እቶም ዓሳታት፡ ተገፊፎም ኣብ 
ዝተዳለወሎም መዝሓሊ ኣቕሓ ንነዊሕ 
ሰዓታት ክዕቀቡ ይኽእሉ። ካብ’ቶም ኣብ 
ጨዋሚ ማይ ዝፈርዩ ዓሳታት፡ እዞም ኣብ 
ጥዑም ማይ ዝፈርዩ ከይተበከሉ ነዊሕ 
ሰዓታት ክጸንሑ ከም ዝኽእሉ ክዕዘቡ 
ክኢሎም እዮም። ንጽህናኡ ካብ ብከላን 
ካልእ ከሚካላትን ኣብ ዝተሐለወ ከባቢ ይባዝሑ ሰለ 
ዘለዉ፡ ሓደ ካብቲ ብቕልጡፍ ከይበላሸዉ 
ዝገትእ ምኽንያት ክኸውን ይኽእል።
ህዝቢ፡ ኣብ ከርሲ ቀይሕ ባሕሪ ዝፈርዩ 
እተፈላለዩ ዓሌት ዓሳታት ክምገብ እዩ 
ጸኒሑ። መብዛሕትና ደቂ-ሰብ፡ ነቲ 
ዝለመድናዮ ንጥፈት ወይ ል ምዲ ብቐሊሉ 
ክንጎስዮ ኣይንኽእልን ኢና። ሓድሽ ለውጢ 
ክንቅበል ወይ ክንለምድ ግዜ ይሓትተና 
እዩ። ነዚ ዘረጋግጽ ኣብነት ኣብ ጥዑም 
ማይ ዝፈርዩ ዓሳታት፡ ናብ ህዝቢ ከቐርቡ ምስ 
ጀመሩ፡ እቲ ዝነበረ ግብረ-መልሲ ዝተባብዕ 
ኣይነበረን። ንፎኲስ ክብደት ሰብነቶም ጥራይ 
ብምምልካት፡ ውሽጣዊ ትሕዝቶኦም ውሑድ 
ከም ዝዀነ እዮም ዝግምቱ ነይሮም።
እቶም ዓሳታት መኣዛዊ ትሕዝቶ ቪታሚናት 
(ኣይ፡ ዲ፡ ቢ1፡ ቢ2፡ ቢ3፡ ቢ12፡) ሓጺን፡ ዚንክ፡ 
ካልስዩም፡ ኣዮዲን፡ ሰሊንየምን ካልእ ሃብታም 
መኣዛታትን ኣብ ውሽጦም ይርከብ። ስለ’ዚ፡ 
ንጥዕና ኣካላትን ኣእምሮን ኣዝዩ ጠቓሚ 
ትሕዝቶታት ስለ ዝውንኑ፡ ብዙሕ ሕማማት 
ክፍውስ ዝኽእል ብልጫታት ኣለዎም።
ኣብ ወቕቲ ሓጋይ ዝያዳ ካልእ ግዜያት፡ 
ብብዝሒ እቶቶም ኣሎ። ኣብ ክረምቲ ውሕጅ 
ሰለ ዝህሉ፡ ጽዑቕ ምንቅስቓስ ናይ’ቶም 
ዓሳታት ይረአ።  ካልእ፡ ዛሕሊ ኣብ ዝዀነሉ 
እዋን ከም ዝሕብኡ እዩ ዝፍለጥ። ኣብ’ቲ ከባቢ 
ፋብሪካታት ይዂን ካልእ ንብከላ ዝዕድም 
ንጥፈት ሰለ ዘይካየድ፡ ዑደታዊ ህይወት 
እቶም ፍጡራት ውሑስ እዩ። 
እዚ ንጥፈት ክብገስ እንከሎ፡ ብዘይካ ኣቶ 
ሙሴ ካልኦት ኣባላት እውን ተጸንቢሮሞ 
ነይሮም። እቶም ብጾቱ ኣብ ሓጺር ግዜ ግዙፍ 
ለውጢ እዮም ዝደልዩ ነይሮም። ነቲ ብሓያል 
ጻዕርን ምጽማምን ዝረጋገጽ ዓወት ቀልጢፎም 
ሰለ ዘይተጓናጽፍዎ፡ ኣብ መንጎ ዘልሓጥ 
ክብሉ ተራእዮም። 
ኣብ መስርሕ ግዳ፡ ብድሆታት ክህሉ ግድን 
እዩ። ኣቶ ሙሴ ከይሰልከየ ዝፈለሞ ሓሳብ፡ 
ኣብ ግቡእ ምዕራፉ ንምብጻሕ ይጽዕት 
ኣሎ። ነቶም ብያታዊ ኣገባብ እተገፈፉ 
ዓሳታት፡ ኣብ ብሽግለታ እናጸዓነ ካብ ገዛ ናብ 
ገዛ እናኣብጽሐ ይሸይጥ ነይሩ። ብተዛማዲ 
ዕብየት፡ ኣብ’ዚ እዋን ትካል መሸጣ ዓሳ 
ተኻርዩ፡ ናብ ዕዳጋ የቕርብ ኣሎ። ኣብ 
መጻኢ ካብዚ ብተዓጻጻፊ ኣብ ዝበለጸ ደረጃ 
ዕብየት ከም ዝበጽሕ ምሉእ ተስፋ ኣለዎ። 
ብዘይካ እቲ ብውልቁ ዘካይዶ ንጥፈታት፡ 
ምስ ካልኦት ሰለስተ ሰባት ተጠርኒፉ 
እናተንቀሳቐሰ ድማ ይርከብ። 
ብዘይካ እቶም ኣብ ዲጋ ምስላም ዝግፈፉ 
ዓሳታት፡ ብቕዓት እታ ትካል ብዝምልከቶ 
ኣካል ሰለ ዝተረጋገጸ፡ ፍቓድ ዋኒን 
ተዋሂብዎ፣ ካብ ቀይሕ ባሕሪ እውን ዓሳታት 
እናኣምጽአ ይሸይጥ እዩ። እንተዀነ፡ ጠለብ 
ዓደግቲ ውሱን ሰለዝዀነ፡ ናይ ባሕሪ ዓሳታት 
ብቐጻሊ ኣይኰነን ዝቕርብ። 
እታ ትካል መሸጣ ዓሳ ጸባብ ክፍሊ 
ኣብ ርእሲ ምዃና፡ ንኽትሰርሓ ምችእቲ 
ኣይኰነትን። ጨንፈር ሚኒስትሪ ሃብቲ ዓሳ 
እቲ ንኡስ ዞባ፡ ዝተረኽበ ምህርቲ ብግቡእ 
ናብ ህዝቢ ንኽባጽሕ፡ ሰፊሕ ናይ መሸጣ 
ትካል ከዋድደሎም እምበኣር - ኣቶ ሙሴ 
ይላቦ። ብተወሳኺ፡ ንርስሓት መጕሓፊ 
ዝኸውን ትሕተ-ባይታዊ መስመራት 
ትቦታት ሰለዘየለ፡ ኣብ ውሽጢ ሓደ ሰዓታት 
ብተደጋጋጊ እናተመላለሱ ነቲ ጐሓፍ 
ከጽርዩዎ ከም ዝግደዱ ይገልጽ። 
ብዙሓት ሰባት ኣብ ሓደ ዝተለምደ 
ዓወደ-ሞያ ጥራይ ኣተኲርና ኢና እንዓዪ። 
እንተዀነ፡ ብዝያዳ ኣድማዕቲ ንኽንከውን፡ 
ዘይተበርበረ ኲርናዕ ክንፍትሽ ኣሎና። 
ስለ’ዚ ዓቕምና ኣበሪኽና ብእንገብሮ ወፍሪ 
ቍጠባዊ እቶታውነትና ብምዕባይ፡ ብእንህቦ 
ኣገልግሎት ህዝቢ ብቐረባ ተጠቃሚ 
ንክኸውን ዕድል ክንከፍት ንኽእል። 
ኣቶ ሙሴ ዓንደብርሃን ኣብ መወዳእታ፡ 
“ሓፈሻዊ ኣፍልጦና ካብ ምግፋፍ ዓሳ 
ክሳብ ኣገባብ ቅጥዕታት መሸጣ ንኽዓብን 
ክሰፍሕን፡ እተፈላለየ ስልጠናታት ንዝውድብ 
ሚኒስትሪ ሃብቲ ዓሳ ዞባ ደቡብ ምስጋናይ 
ልዑል እዩ።” ኢሉ።

*
ዳህላክ ነጋሲ

መንእሰይ ዋሕስ ሰላምን ድሕነትን
“ሰላም እንተደሊኻ ንውግእ ቅሩብ 
ኩን።” 
“መሬት ኣማን’ዩ ኢልካ ብዘይድፋዕ 
ኣይሕደርን።” 
እዚ፡ ሓቅነቱ ምስ ግዜ ዘይተለወጠ፡ 
ናይ ቀደም ብሂላት እዩ። ሰላም 
ዘውሕስ ድፋዕ ወትሩ ኣድላዪ 
ምዃኑ ዘዘኻኽር ድማ እዩ። 
ድፋዕ ክበሃል እንከሎ ኣብ መሬት 
ዝተዃዕተ ዕርዲን ካናለታትን ማለት 
ኣይኮነን። ሰላም ዘውሕስ፡ ብቐንዱ 
ኩለንተናዊ ብቕዓት ሕብረተሰብ፡ 
ዝያዳ ኩሉ ድማ ዓቕሚን ክእለትን፡ 
ውዳበን ድልውነትን መንእሰይ 
ክፋል ሕብረተሰብ እዩ።
ሃገርና፡ ናጻን ልኡላውቲን ሃገር 
ድሕሪ ምዃና፡ ኣብዚ ዝሓለፈ 
30 ዓመታት፡ ዝሓለፈቶ ካልኣይ 
ተጋድሎ ምውሓስ ናጽነት ክብደቱ 
ርኢናዮ ኢና። ኣብዚ ሕጂ እዋን፡ 
ዞባና ዝርከቦ ኩነታት ድማ፡ ተወሳኺ 
ትምህርቲ ዝቕሰሞ እዩ። 
ፖለቲካዊን ጸጥታዊን ኩነታት 
ቀርኒ ኣፍሪቃን ቀይሕ ባሕርን፡ 
ከምኡ’ውን እቲ ብቐረባ ዝጸልወና 
ዞባ ማእከላይ ምብራቕ ከመይ ኣሎ 
እንተድኣ ኢልና፡ ስእነት ሰላም ክሳብ 
ክንደይ መሪር ምዃኑ እዩ ዘጉልሕ። 
እልቢ ዘይብሉ ህይወት ዝቐዘፈን 
ዘመዛበለን ኲናት የመን፣ ውግእ 
ሓድሕድ ደቡብ-ሱዳንን ሶማልን፣ 
ኲናት ኤርትራን ኢትዮጵያን፣ እዚ 
ሕጂ ኣብ ትግራይን ካልእ ከባቢታት 
ኢትዮጵያን ዘሎ ኲናትን ግጭታትን፣ 
ከምኡ’ውን ኣብቲ ብቐረባ ዝጸልወና 
ዞባ ማእከላይ ምብራቕ ሊብያ፡ ሶርያ፡ 
ዒራቕ ወዘተ. ዝተኻየደ ኲናትን 
ዘኸተሎ ሰብኣዊ ህልቂትን፡ ከም 
ሳዕቤኑ ዝተኸስተ ከቢድ ቁጠባዊን 
ማሕበራዊን ዕንወት፡ ሕሰም፡ 
ድኽነትን ስደትን ብቐሊል ዝግመት 
ኣይኮነን።
ህዝቢ ኤርትራ፡ ዘተኣማምን 
ውሽጣዊ ጸጥታን ሰላምን ዘውሓሰ 
ህዝቢ እኳ እንተኾነ፡ በዚ ጎዶቦኣዊ 
ኩነታት’ዚ፡ ብኸቢድ ተጸልዩን 
ተሃስዩን እዩ። ግዳማውያን 
ሓይልታት፡ ንወያነ ብምዕሳብ፡ 
ሰላም ህዝቢ ኤርትራ ንምዝራግ፡ 
ልኡላውነቱ ንምድፋር፡ ውሽጣዊ 
ሓድነቱ ንምዝራግ፡ ቁጠባዊ ዕብየቱን 
ልምዓቱን ንምሕናቕ፡ ብዝተራቐቐ 
መርበባት ፍልሰት፡ ኣእምሮን 
ጉልበትን ዜጋታቱ ንምጽንቃቕ፡ 
ከካይድዎ ዝጸንሑ ዘየቋርጽ 
ተጻብኦታትን ሽርሒታትን ጸብጺብካ 
ኣይውዳእን። ኣብዚ ሕጂ እዋን ከኣ፡ 
ምስ ግጭት ትግራይ ኣተኣሳሲሮም 
ሓያል ጸቕጢን ምጉብዕባዕን ሰፊሕ 
ናይ ምስይጣን ዘመተን ተተሓሒዞሞ  
ኣለዉ። 
የግዳስ ኩሉ’ዚ ተጻብኦታት’ዚ 
ምስናይ ብዝሑን ዓይነቱን ከም 
ባህጊ ሃንደስቱ ኣይተዓወተን። ከቢድ 
ሃስያ የውርድ እምበር ዕላማኡ 
ኣይወቕዐን። ስለምንታይ? እንተ 
ድኣ ኢልና መልሱ ንጹር እዩ። ህዝቢ 
ኤርትራ፡ ሳላ’ቲ ብዙሓት ክውንንዎ 
ዘይክኣሉ ፖለቲካዊ ብቕዓቱ፡ ኣብ 
ነዊሕን መሪርን ሓርነታዊ ቃልሱ 
ዘማዕበሎ ውዳበ፡ ዝነደቖ ሓድነት፡ 
ዘማዕበሎ ናይ መኸተ ያታን፡ ኣብዚ 
ዝሓለፈ 30 ዓመታት ኣብ መንእሰያቱ 
ዝዀስኰሶ ንቕሓት፡ ውዳበን 
ወተሃደራዊ ብቕዓትን፡ ንኹሉ 
ዝተኣልመ ውዲታትን ሽርሒታትን 
ኣምኪንዎ እዩ። ንግዳማዊ ሽርሒን 
ተጻብኦን ነቓዕ ስለ ዘይከፈተ፡ 
ዕጥቁን ድልውነቱን ስለ ዘየዝለቐ 
ድማ፡ ሰላሙን ድሕነቱን ብብቕዓት 
ከውሕስ በቒዑ ኣሎ።
ካብ ዝሓለፈ ተሞኩሮና ከም 
ዝተመሃርናዮ፡ ታሪኻውያን ተጻባእቲ 
ሕጂ’ውን በቲ ህዝቢ ኤርትራ 
ከረጋግጾ ክኢሉ ዘሎ ውሽጣዊ 
ሰላምን ርግኣትን፡ ብዓቕሙ ውሑስን 
ሰላማዊን ጎዶቦ ንምፍጣር ዝገብሮ 
ዘሎ ምቕሉል ኣበርክቶ ሕጉሳት 
ክኾኑ ኣይሕሰብን እዩ። ስለዚ 
ድማ፡ ተጻብኦታቶም ብዝተፈላለየ 
መልክዓት ክቕጽል ምዃኑ ኣየማትእን። 
መንእሰይ ኤርትራ 
እምበኣር፡ ከም መሪሕን ዋልታን 
ሕብረተሰብ መጠን፡ ነዚ ኩነታት’ዚ 
ብዕምቈት ብምግንዛብ፡ ዛጊት ሰላምናን 
ድሕነትናን ብብቕዓት ከነውሕስ 
ዘኽኣለና ብልጫታት ኣጽኒዑ 
ብምሓዝን ዝያዳ ብምሕያልን፡ ካብኡ 
ዝሕተት መድረኻዊ ተልእኾኡ 
ብብቕዓት ንምፍጻም ፖለቲካዊ 
ንቕሓቱን ትኩርነቱን ጥራይ ዘይኮነ 
ወተሃደራዊ ብቕዓቱን ድልውነቱን 
እውን ወትሩ ምሕያል ከድልዮ`ዩ። 
ህዝቢ ኤርትራ፡ ብመሪርን ነዊሕን 
ሓርነታዊ ኲናት ሓሊፉ ናጽነት 
ድሕሪ ምርግጋጹ ዝጽበዮ ዝነበረ 
ዓቢ ዕማም፡ ነቲ ብረዚን መስዋእቲ 
ዝተረኽበ ናጽነትን ልኡላውነትን 
ምውሓስን ምድልዳልን፡ ብኲናት 
ዝዓነወ ሃገር ዳግም ብምህናጽን 
ብምምዕባልን ሃገራዊ ራእይ ክውን 
ምግባር’ዩ ነይሩ። እዚ ራእይን 
ዕላማን’ዚ ብግብሪ ክረጋገጽ ግን፡ 
ሰላምን ድሕነትን ሃገር ምውሓስን 
ንህንጸት ሃገር ዘገልግል ኩለንተናዊ 
ብቕዓት ምህናጽን ይሓትት ነይሩ። 
ተረካቢ ሕድሪ መንእሰይ፡ ነዚ 
ከቢድ ዕማም’ዚ ዝበቅዕ ንቕሓትን 
ኩለንተናዊ ብቕዓትን ከጥሪ ከኣ፡ 
ምዂስኳስ መንእሰያት ከም ወሳኒ 
ሃገራዊ ዕማም ብስፍሓት ተሰሪሑሉ።
ነዚ ወሳኒ ዕማም’ዚ ንምትግባር ካብ 
ዝተሓንጸጹ መደባት ሓደ፡ ሃገራዊ 
ኣገልግሎት እዩ ነይሩ። ዕላማታት 
ሃገራዊ ኣገልግሎት፡ “ህዝባዊ መሰረት 
ዘለዎ ኣድማዒ ሓይሊ ምክልኻል 
ምቛም፣ ኣብ ሓርነታዊ ቃልሲ 
ዝተዀስኰሰ ባህልን ክብርታትን 
ዓቂብካ ንተረካቢ ትውልዲ ምውራስ፣ 
ፈታው ስራሕ፡ ብዲሲፕሊን ዝተሃንጸ 
ሓዲሽ ትውልዲ ምፍራይ፣ ጸጋ ሰብ 
ብዝተወደበን ዝሰልጠነን መገዲ፡ 
ኣብ ልምዓታዊ ስርሓት ብምውፋር 
ቁጠባ ሃገር ምምዕባል፣ ሓድነት ኣብ 
ሃገራውነት እናዀስኮስካ፡ ትሕተ 
ሃገራዊ ስምዒታት ብምጥፋእ፡ ልዑል 
ሃገራዊ ወህደት ምርግጋጽ” እዩ።
ኤርትራ፡ ኣብዚ ብስእነት ሰላምን 
ውሽጣዊ ስኒትን ዝሕመስ ዘሎ 
ዞባ፡ ሰላማን ጸጥታኣን ኣውሒሳ 
ከቢድ  ናይ ግዳም ተጻብኦታትን 
ሽርሒታትን መኪታ እናሰዓረት 
ክትምርሽ ዘኽኣላ ብልጫ እምበኣር፡ 
እዚ ብመደብ ሃገራዊ ኣገልግሎት 
ዝተዀስኰሰ ብቕዓትን ሃገራዊ 
ጥምረትን እዩ። ኩሎም መንእሰያት 
ደቂተባዕትዮን ደቀንስትዮን ኤርትራ፡ 
ብመደብ ሃገራዊ ኣገልግሎት 
ሓሊፎም፡ ወተሃደራዊ፡ ኣካዳሚያዊን 
ሞያዊን ስልጠናታት ቀሲሞም ናብ 
ስራሕ ዓለም ዝዋፈሩ ምዃኖም፡ 
ንኹሉ ድሕረታት ዝሰገረ ሰፊሕን 
ምዕቡልን ሃገራዊ ኣተሓሳስባ 
ክህልዎም ኣብ ርእሲ ምሕጋዙ፡ ሃገር 
ኣብ ዝኾነ እዋን ሰላማን ድሕነታን 
ዘውሕስ ወተሃደራዊ ብቕዓት ክህልዋ 
ኣኽኢሉ እዩ። 
“ሰላም እንተደለኻ ንውግእ ቅሩብ 
ኩን” ዝብል መግለጺ እምበኣር፡ ኣብ 
ኤርትራ ውጽኢቱ ብግብሪ ተራእዩ 
እዩ። መደብ ሃገራዊ ኣገልግሎት 
ክእወጅ እንከሎ፡ ኣብ መንጎ 
ኤርትራን ኢትዮጵያን ናይ ኲናት 
ኣንፈት ወይ ናይ ተጻብኦ ሃዋህው 
ኣይነበረን። ዝዓበየ ኣተኩሮ መደብ 
ሃገራዊ ኣገልግሎት፡ ናብ ዳግመ ህንጻ 
ሃገርን ምኹስኳስ ሓባራዊ ባህሊን 
ሰርዓተ-ክብሪን ዝቐንዐ’ዩ ነይሩ። 
የግዳስ፡ ወያነ ኣብ ልዕሊ ኤርትራ 
ብሃንደበት ወራር ምስ ኣወጀ፡ ሳዋ 
ዝመልመለቶም ተረከብቲ ሕድሪ 
መንእሰያት ዋርሳይ፡ ብልዑል 
ጅግንነትን ሃገራውነትን፡ ነቲ 
ብገዚፍ ፋይናንስያዊ ንዋታዊን 
ስለያዊን ደገፍ ዓበይቲ ሓይልታት፡ 
ሃገርነት ኤርትራ ንምሕካኽ ዘንቀደ 
መጠነ ሰፊሕ ወራር ብምሕምሻሽ 
ልኡላውነት ሃገር ኣብ ምውሓስ 
ወሳኒ ግደ ኣበርኪቶም። 
ካብ 1998 ጀሚሩ ክሳብ ሕጂ 
ዝቕጽል ዘሎ እልቢ ዘይብሉ 
ተጻብኦታት ብጽንዓት ብምምካን፡ 
ብዓወት ክንወጽእ ዘኽኣለና 
እምበኣር፡ ብቕዓት መንእሰያት 
ኤርትራ እዩ። መንእሰያት ኤርትራ 
ጎድኒ ጎድኒ መኸተ ዝካየድ ዝነበረ 
መሰረታት ልምዓት ናይ ምንጻፍን 
ምውዳድን ዳግመ ህንጻዊ ስርሓት፡ 
ውልቃዊ ረብሓ ድሕሪ ሃገር 
ብምስራዕ፡ ፍልጠቶም፡ ክእለቶምን 
ጉልበቶምን ብዘይግብዝና እናወፈዩ 
ብዙሕ ስርሓት ዓሚሞምን ገና 
ንህንጸት ብልጽግቲ ሃገር ብትግሃት 
ዝሰርሑን ዘለዉ እዮም።  
መንግስቲ ኤርትራ፡ መርሓ 
ልምዓታዊ ስትራተጂ ገይሩ፡ ኣብ 
ሃገራዊ ቻርተር ካብ ዘስፈሮም 
ዓበይቲ ዕላማታት ሓደ፡ “ምርግጋጽ 
ወሳኒ ግደ ሰብ” እዩ። ካብዚ 
ሃገራዊ ዕላማ’ዚ ብምብጋስ ድማ 
እዩ፡ ንሃነጽቲ ሃገር መንእሰያት 
ብኣእምሮን ኣካልን ናይ ምዂስኳስ 
ሓላፍነት ተሰኪሙ፡ ገዚፍ ወፍሪ 
ዘፍስስን ሓያል ጻዕሪ ዘካይድን። 
ትጽቢታዊ ውጽኢት ናይዚ 
ወፍሪ’ዚ፡ ተካኢ ወለዶ፡ ፍልጠት፡ 
ሞያን ዲሲፕሊንን ዓጢቑ፡ 
መጻኢኡ ብብቕዓት እናቐለሰ፡ 
ብስርሑን ፍልጠቱን ምዕብልቲ 
ሃገር ሃኒጹ፡ ማዕረ ዓለሙ ተሰሪዑ፡ 
ስልጡን ህይወት ንኽመርሕ እዩ። 
ብርግጽ ድማ፡ ቀንዲ ምስጢር 
ምዕባለን ብልጽግናን፡ ፍልጠት፡ 
ሞያ ከምኡ’ውን ንዓቕምኻ 
ብዕጽፍታት ዘራብሕ ንቕሓት፡ 
ውዳበ፡ ክብርታትን ዲሲፕሊንን 
እዩ። መንእሰይ ኤርትራ ከኣ፡ ኣብ 
ሳዋን ካልኦት ማእከላት ስልጠናን 
ብዝቐስሞ ዘሎ፡ ኣካዳምያዊ፡ 
ሞያዊን ወተሃደራዊን ስልጠናታት፡ 
ነቲ ቀንዲ መርሖ ምዕባለን 
ብልጽግናን ክጭብጦ በቒዑ ኣሎ። 
ሞጎስ፡ ክብሪን ምስጋናን ነቲ 
ዋሕስ ሰላምን ድሕነትን ምዕባለን! 
ነቲ ወራሲ ብሉጽ ክብርታት 
ሓበን ህዝቡን ሃገሩን ኤርትራዊ 
መንእሰይ! 

*
ምሕደራ
ብቑዕ ምሕደራ ውጽኢቱ ዓወት እዩ። 
ኣብ’ዚ ጽሑፍ እዚ፡ ተመኲሮ ናይ ገለ 
ዕዉታት ኩባንያታት መፍረ መካይን ክንርኢ 
ኢና። ኣካያዲ ስራሕ ዓንበርበብ ሼር ካምፓኒ 
ኣቶ ግርማይ ኣብረሀ - ካብ ዝለኣኸልና 
ሰፊሕን መሃርን ጽሑፍ፡ ብመሰረት  
ኣንበብቲ ዳግማይ ጸሚቚና እነቕርቦ ዘሎና  
እዩ። 
“ንሕና መኪና ቅድሚ ምስራሕና ሰብ ኢና 
እንሰርሕ” እዮም ዝብሉ እቶም ዕዉታት 
ኩባንያታት። በዚ መሰረት፡ ሓለፍቲ ስራሕ 
- ሓያል ድሌትን መብጽዓን ክህልዎም 
ምእንቲ፡ እቲ ዝግባእ ስልጠና ይወስዱ። 
ንሳቶም ከኣ፡ ነቲ ኣፍልጦ ንባዕሎም 
ጥራይ ሒዞምዎ ክተርፉ ዘይኰነ፡ ናብ’ቶም 
ትሕቲኦም ዘለዉ ሰራሕተኛታት ብኸመይ 
የመሓላልፍዎ - ከም ኣካል ትምህርቶም 
እውን ስለዝርእዩዎ፡ ግብርን ክልሰ-ሓሳብን 
ኣሰንዮም ብኣገባብ የመሓላልፍዎ።
ብድሕሪ’ዚ፡ ግድነት ክማልኡ ኣለዎም 
ዝብለዎም ኣዝዮም መሰረታውያን ነጥብታት 
የቐምጡ። ገለ ካብኣቶም ንምጥቃስ፦
• ብዛዕባ’ቲ ተዋፊርካሉ ዘሎኻ ስራሕ፡ 
እኹል ፍልጠትን ክእለትን ክህልወካ ኣለዎ።
• ዕላማ/መደብ ስራሕካ ብንጹር ክትርድኦ 
ኣሎካ።
• ኣተሓሳስባኻ፡ ንዕግበት ዓሚል/ተገልጋሊ 
- ብኣውራኡ ንህዝቢ ዝዓለመ ክኸውን 
ከምዘለዎ።
• ኣብ ውሽጢ ስራሕካን ከባቢኻን ንዝረአ 
ዝዀነ ለውጢ ምስትብሃል ከም ዘገድሰካ።
• ህሉው ሓፈሻዊ ኣንፈት ምዕዛብን 
ምትንታንን. . . ። 
ኣብ ስራሕ ብደሆ/ጸገም ከጋጥም ንቡር 
ብምዃኑ፡ ንዓኡ ከመይ ትፈትሖን ኣብ 
መንጎ ኣባላት ጥዑይ ሃዋህው ፈጢርካ ናብ 
ዕብየት ትካልካ ተቋምትን እምበኣር እዩ’ቲ፡ 
ብቕዓት ምሕደራ ስራሕ። ኣብ’ዚ እውን፡ 
እዞም ዝስዕቡ ሸሞንተ ኣስካላታት ወሰንቲ 
ይዀኑ።
መስርሕ ኣፈታትሓ ጸገማት ኣብ ቦታ ስራሕ
1 - ምንጻር ብደሆ ጸገም
ከም’ቲ ኣቐዲሙ ዝተጠቕሰ፡ ፈለማ ይዕበ 
ይንኣስ ብደሆ ከም ዘሎ ምእማን ክሕለፍ 
ዘይግብኦ እዩ። ነዚ ጸገም’ዚ ንምልላይ፡ ኣብ 
መንጎ’ቲ ክግበር ዘለዎን ህሉው ኣሰራርሓን 
ዘሎ ጋግ ምንጻር። 
ሀ. ኣብ ስራሕ ዘሎ ህሉው ኩነታትን 
ክብጻሕ ተደልዩ ዘሎ ዕላማን ዘራኽብ 
መንገዲ ንምልላይ፡ እንታይ’ዩ እቲ ፍልልይ? 
መን’ዩ እቲ ተሓታቲ? ነዚ ፍልልይ ንምርዳእ 
ዝሓሸ መንገዲ ኣየናይ እዩ? ዝብሉ ሕቶታት 
ኣልዕል።
ለ. ዕላማኻ ንምውቃዕ ብኸመይ ይትግበር 
ዝሓሸ ኣገባብ ንምንጻር፡ መን የተግብሮ? 
መዓስ? እንታይን ብኸመይን እንተተገብረ 
ይሓይሽ? ዝብሉ ሕቶታት፡ ብኣጠማምታኻ 
ጥራይ ዘይኮነስ ብዓይኒ ሰራሕተኛታትን 
ህዝብን ምርኣይ ኣገዳሲ እዩ።
ሐ. ክኸውን ዝግብኦ ኩነታት፡ ምስ 
ህሉው ኩነታት ብምውድዳር ፍልልይ 
ምንዳይ። ብኣካል እናኸድካን ዝምልከቶ 
ኣካል እናሓተትካን ብዘይኣድልዎ መርመራ 
ምክያድ። መን’ዩ እቲ ተሓታቲ? መዓስ? 
እንታይ? ብኸመይ እንተተገብረ ይሓይሽ 
ዝብሉ ሕቶታት ኣልዕል።
መ. ክብጻሕ ተደልዩ ዘሎ ምስ’ቲ ህሉው 
ኩነታት ዘሎ ሃጓፍ ኣነጺርካ ምፍላጥ። ኩሉ 
ዝምልከቶ ኣካል ብቐሊሉ እንተበሪህሉ፣ 
ዕላማኻ ንምውቃዕ ቀዳማይ ስጉሚ ወሲድካ 
ኣሎኻ ማለት እዩ።
2 - ጸገም/ብደሆ ብደቂቕ ምዝርዛር - 
ኣብ’ዚመስርሕ እዚ፦
ሀ. ፈለማ፡ እቲ ኣብ ቁጽሪ 1 ዝተረኽበ ሃጓፍ 
ዓቢን ዘይንጹርን እዩ፣ ምኽንያቱ ብብዙሓት 
ንኣሽቱ ጸገማት ስለዝቖመ። ንዓኡ ናብ 
ዝነኣሰን ዝጭበጥን መስርሕ ንምዝርዛር 
እምበኣር፡ እንታይ? መዓስ? ኣበይ? መን? 
ዝብሉ ሕቶታት ኣልዕል።
ለ. ቀዳምነታትካ ምልላይ። ዝተረኽበ 
ጸገማት ብሓደ እዋን ምፍታሕ ኣጸጋሚ 
ስለዝዀነ፡ ቀዳምነታትካ ብምንጻር ብመስርዕ 
ኣቐምጦም። ቀዳምነታት ክትህብ እንከለኻ 
ድማ፡ በዘን ዝስዕባ 3 ኣገባባት ሕለፍ። መጠን 
ኣገዳስነት፡ ህጹጽነት፡ ከስፋሕፍሕ ዘለዎ 
ተኽእሎ።
ሐ. ምንጪ መበገሲ ምንጻር። ዝካየድ ዘሎ 
መስርሕ ብምምርማር ምንጪ ጸገም ኣለሊ። 
እዚ ማለት፡ እንታይ ክግበር ዘለዎ ምውሳን 
ዘይኮነስ ኣየናይ እዩ ብልክዕ ዘይሰርሕ ዘሎን 
ምትዕርራይ ዘድልዮን ምልላይ እዩ። 
3 - ሸቶኻ ምውሳን - ኣብዚ መስርሕ 
እዚ፦
ሀ. ድሉውነትካ ምርግጋጽ። ቅድሚ ኹሉ፡ 
‘ዕላማይ ክወቅዕ እየ፣ ናይ’ዚ ተሓታትነት ኣነ 
እየ ዝወስዶ’ ዝብል ሓያል እምንቶ ክህልወካ 
ኣለዎ።
ለ. ክብጻሕ ዝኽእል፣ ዝጭበጥን በዳሂ 
ዝኾነን ዕላማ ምስኣል። ንዕላማኻ ናይ ግዜ 
መቓን ሃብ፣ ካብቲ ብደሆ ብሓፈሻ “ኣየናይ፡ 
ኣብ ክንደይ ግዜ” ክውድእ ይኽእል 
በል። ነዞም ዝስዕቡ ኣብ ምውሳን ድማ 
ጥንቃቐታት ምግባር ኣብ ዝዕቀኑ ነገራት
ኣሃዛዊ ዕላማታት ምስ መርሓ ግዜኦም 
ብንጹር ክቕመጡ ኣለዎም። 
ዝጭበጥ ዕላማ ኣብ እተዳልወሉ
ኩሉ ግዜ “መዓስ ክውዳእ ኣለዎ” በል። 
ዘይንጹር መግለጺ ኣይትሃብ።
. በዳሂ ዕላማ ኣብ ምቕማጥ
እንታይ ከም እነተግብር ብንጹር ክሰፍር 
ኣለዎ። ኣብ ሓሳባትና “ዝያዳ፡ ቅልጣፈ፡ 
ቅሉልነት. . .” ዝብሉ ምስ ጠባያት እቲ 
ክብጻሕ ተደልዩ ዘሎ ዕላማታት ብምውህሃድ 
ምጥቃም።
4 - ምምርማር መሰረታዊ ጠንቅታት
ሀ. ምንጪ ጠንቅታት ብምዕዛብ፣ 
ምኽንያት ክኾኑ ዝኽእሉ ነጥብታት 
ብምልዓል ስለምንታይ እቲ ጸገም ተፈጢሩ 
ምግንዛብ። “ስለምንታይ” ዝብል ሕቶ ኣብ 
እተልዕለሉ ግዜ፣ ክኾኑ ዝኽእሉ ቀጥታዊ 
ጠንቅታት ምሕሳብ።
ለ. ብኣካል እናኸድካ ብምሕታት 
መርትዖታት ምእካብ፣ ብኣካል እናተሳተፍካ 
መርትዖታት ምእካብ። “ስለምንታይ” 
ዝብል ሕቶ ቀጻሊ ብምልዓል መበገሲ 
ክኾኑ ዝኽእሉ ምኽንያታት ናይቲ ጸገም 
ምርካብ።
ሐ. መሰረት ጠንቂ ጸገም ኣለሊ። ቀጻሊ 
ሕቶታት ብምሕታት መሰረት ናይ’ቲ 
ጠንቂ ርኸብ። ጠንቂ ምስ ረኸብካ ድማ 
ደጊምካ ሓቅነቱ ኣረጋግጽ።
5 - መሰረታዊ ፍታሕ ዘምጽኡ መደባት ምሕንጻጽ
ሀ. ተፈጢሩ ንዘሎ ጸገም ግድን መፍትሒ 
ክኾኑ ዝኽእሉ ስጉምትታት ምምዕባል። 
መሰረታዊ ጠንቂ ክኸውን ይኽእል እዩ 
ተባሂሉ ተቐሚጡ ዘሎ ነጥብታት ብኸመይ 
ከም ዝውገድ፣ ዝቕየር ወይ ዝመዓራረ 
እንተሎ ሓደ ብሓደ ሕሰብ። ንዘዋህለልካዮ 
መፍትሒ ሓበሬታታት ብኸመይ 
መንገዲ ኣብ መዓላ ከም እተውዕሎ ምስ 
እተስተንትን፣ ንጹርን ዝጭበጥን መንገዲ 
ክትረክብ ዝቐለለ እዩ።
ለ. ዝለዓለ ወጽኢት ንዘለዎ መንገዲ 
ፍታሕ ምምራጽ። ዝተረኽበ መንገዲ 
ፍታሕ ኣብ ግብሪ ከተውዕሎ እንከለኻ፡ መን 
ወይ እንታይ ክፋል ከም ዝጽሎ ኣለሊ። ኣብ 
ዝግበር ዘሎ ህሉው መስርሕ ጥራይ ዘይኮነስ 
ቅድምን ድሕርን መስርሕ እንታይ ፍልልይ 
ገይሩ ኣስተውዕል። ዝተወስደ ነፍሲ-ወከፍ 
ስጉሚ ብመንጽር ኣድማዕነት፡ ዋጋን 
ስግኣትን፡ ሓፈሻዊ ገምጋም ኣካይድ። እዚ 
ንብዙሕ እንተታት ኣብ ምውሓድ ተራኡ 
ይጻወት እዩ።
ሐ. ምስ መሳርሕትኻ ናይ ሓባር 
መረዳእታ ኣማዕብል። ካብ’ቲ ዝተረኽበ 
ዝለዓለ ጽልዋ ዘለዎ መንገዲ ፍታሕ 
ምስ ተመርጸ፣ ምስ ዝምልከቶም ኣካላትን 
ክፍልታትን ተመያየጥ። መዓላኡ፡ ዕላማኡን 
ድሕረ-ባይታኡን ግለጸሎም።
6 - ንጹርን ዝጭበጥን መርሓ ስራሕ  
ምሕንጻጽምሕንጻጽ 
መርሓ ስራሕ ክትሕንጽጽ እንከሎኻ፡ 
ነዘን ሕቶታት እዚኣተን ኣዘውትር። 
መንእንታይመዓስኣበይ ስለምንታይብኸመይ
. ዝተሓንጸጹ መደባት ኣብ ምትግባር፡ 
ጻዕርታትካ ብምሕያልን ብጉጅለታት 
ብምስራሕን፡ ነቲ ውሱን ጉዳይ ብቕልጣፈ 
ኣሰላስሎ። ኣብ ወረቐት ተሓንጺጹ 
ዘሎን ኣተገባብራኡን ፍልልይ ከይህልዎ 
ኣስተውዕል። ዝኾነ ፍልልይ ምስ ዘጋጥም 
ቀልጢፍካ ጽገናታት ግበር።
. ምስ ዝምልከቶም ኣካላትን ክፍልታትን 
ህሉው ሓበሬታ ኣብ ግዜኡ ምሕባር፣ 
ጸብጻብ ምቕራብን ምዝታይን። በዚ ኣካይዳ 
እንተደኣ ኼድካ ክምዕብል ዝኽእል ጸገማት 
ከተወግድ ትኽእል።
. እቲ መስርሕ ዝኸበደ ይኽበድ፡ 
ተስፋ ብዘይምቚራጽ ዝተፈላለየ መንገዲ 
ምፍታን። ኣስፊሕካ ብምሕሳብ ፍታሕ 
ብምንዳይ ንዝስዕብ መድረኽ ኣብ ግዚኡ 
ክትበጽሕ ፈትን።   
7 ውጽኢትን መስርሕን ብምግምጋም 
ምስ ዝምልከቶም ኣካላት ምክፋል። 
ዕላማ ተበጺሑዶ ወይስ ኣይተበጽሐን 
ገምጋም ብምውሳድ፡ ካብ ዝነበረ ኣካይዳን 
ዝተወስደ ስጉምትን ዝተረኽበ ወጽኢት 
ብምምማይ፡ ተፈጢሩ ዘሎ ጸገም ንምፍታሕ 
ዝሓሸ መንገዲ ምምራጽ። ድሕሪ’ዚ 
ዝተረኽበ ውጽኢትን ዝተገብረ መስርሕን 
ንዝምልከቶም ኣካላት ኣካፍል።. 
ብሰለስተ ወሰንቲ ኣረኣእያታት 
ምግምጋም። ብወገን ህዝቢ፡ ብወገን 
ኣስራሒ፣ ብኣረኣእያኻ። ዝተረኽበ 
ውጽኢትን ዝተገብረ መስርሕን ድማ፡ በዚ 
ዝስዕብ ኣጠማምታ ሚዛን ውሰድ።
ኣብ ኩሉ ዕግበት ፈጢሩ ዶ
ትካል ኣብ ምዕባይ ጽልዋ ጌሩዶ
ውልቀ-ኣፍልጦ ኣብ ምምዕባል ጽልዋ 
ነይርዎዶ
. ምኽንያት ዓወትካን ውድቀትካን 
ብልክዕ ተረዳእ። ምኽንያትን ድሕረ-ባይታን 
ምኽንያት መዐወቲኻን ዘይመዐወቲኻን 
ገምግም። እዚ ምስ እትርዳእ ሓፈሻዊ 
ፍልጠትካን ተመኵሮኻን ብምዕባይ፡ ንቐጻሊ 
ዝሓሸ ውጽኢት ክትረክብ ትኽእል።
8 - እወታዊ ውጽኢት ምዕቃብ።
. ካብ ዝተገብረ ገምጋም ዕዉት ዝኾነ 
መስርሕ ከም ሓድሽ መለክዒ ኣተኣታቱ። 
ቀጻሊ ገስጋስ ብምግባር፡ ሰራሕተኛታት 
ትካል ብማዕረ ከምዘፍርዩ ምግባርን 
ንዝተረኽበ እወታዊ ለውጥታት ምዕቃብን። 
ርእይቶ ሰራሕተኛታት ምኽባር ኣገዳስነቱ 
ልዑል ምዃኑ ዘይምርሳዕ።
. ሓድሽ መለክዒ ኣካፍል። እቲ ሓድሽ 
መለክዒ ብህጹጽን ብግሉጽነትን ናብ መላእ 
ትካል ክከፋፈል ኣለዎ። ኣገባብ ኣተገባብራን 
ቅጥዕታቱን ጥራይ ዘይኮነስ ስለምንታይ 
ለውጢ ተገይሩ ክንገር ኣለዎ። ዘጋጠመ 
ውድቀታትን ሽግራትን’ውን ብዝርዝር 
ክንገር ይግባእ። 
ዝቕጽል ዙርያ - ካይዘን ምጅማር 
እዩ፣ ካይዘን ክበሃል እንከሎ፡ ህሉው 
ደረጃን ክብርን ውጽኢት እናኣማዕበልካ 
ንኽትበጽሖ ሓሊንካዮ ዘለኻ ሕልሚ፡ ናብ 
ጋህዲ ምቕያር እዩ። ሓደ ዕማም ዋላ’ኳ 
ብዓወት እንተዛዘምካዮ፡ ንኣሽቱ ዝፍጠሩ 
ሓደሽቲ ጸገማት ወይ ከይተፈትሑ 
ዝተሓልፉ ጉዳያት ኣለዉ። ስለ’ዚ ዕዉት 
መስርሕ ከም መለክዒ ምስ ኣተኣታተኻዮ፣ 
ዝቕጽል ዙርያ ካይዘን ይበሃል።
መንኮርኮር ስርዓተ-ምሕደራመንኮርኮር ስርዓተ-ምሕደራ 
ብዘይውጥን ዝኸይድ ትካል ኣሎ ክትብል 
ኣጸጋሚ እዩ። ዝተወጠነ ኣብ ምትግባር 
እዩ እቲ ጸገም። ዝበዝሐ ግዜ ዘጓንፍ 
ዕንቅፋት፣ ድሕሪ ትግባረ ዘይምግምጋምን 
ንዘይተተግበሩ ጠንቅታቶም ኣጽኒዕካ 
ቅልጡፍ ኣራሚ ስጉምቲ ዘይምሳድን እዩ። 
እቲ ዝተዓወትካሉ ድማ፡ ከም ስታንዳርድ 
ኣብቲ ትካል ተራዒሙ ብቀጻሊ ንኽስራሓሉ ዘይምውዳብ ኣሎ። 
ብዘይካ’ዚ፡ ንቀጻሊ ዕብየት ሓድሽ መደባት 
ሓንጺጽካ፣ እታ መንኮርኮር ምሕደራ ከም 
እትሕንበብ ዘይምግባር ይረአ። ካብተን 
ኣርባዕተ መርስሓት መንኮርኮር ስርዓተ 
ምሕደራ፡ (ምውጣን፡ ምትግባር፡ ምቁጽጻር፡ 
ስጉምቲ ምውሳድ) ሓንቲ ምስ እትጐድል፣ 
ልክዕ ከም’ቲ ሓንቲ ጎማ  ዝነፈሳ ተሽከርካሪት 
ዘይትሕንበብ፣ እታ ትካል እውን ዋላ 
ትልኽ እናበለት ትቐጽል፣ ርኡይ ምዕባለ 
ኣይተርእን እያ። ስለ’ዚ፦
 * ምውጣን (Plan) * ምውጣን (Plan)
ክትግበር ዘለዎ መደባት ብዓይነት፡ 
ጽፈት፡ ክውቃዕ ዘለዎ ሸቶ፡ ዝሕተት 
ወጻኢታት፡ ዝትግበረሉ ግዜን ተግባርን 
ብጽሑፍ ምስፋር።
ቅድሚ ሕጂ ተወጢኖም ብዝተፈላለዩ 
ምኽንያት ዘይተዓመሙ፣ ዘይመተግበሪኦም 
ምኽንያት ጠንቁን ኩነታቱን ኣነጺርካ 
ብምትንታን፣ መፍትሒኡን ትግባሬኡን 
ምሕንጻጽ።
ምውጣን መምርሒ (Guidance) ናይ 
ሕጂ ዘሎ ኣካይዳኻ ዘይኮነስ፣ ብኸመይ 
ከም እተካይዶ ምትንታንን ኣብ ጽሑፍ 
ምስፋርን እዩ።
ምውጣን፡ ቀጻልን ዘየቋርጽን መስርሕ 
ስለዝኾነ፡ ናይ ወርሓት ይኹን ዓመታት 
ብዘይምብታኽ ምውጣን።
- ኩሉ’ቲ ዝውጠን - ንጹር፡ ተመዛኒ፡ 
ዝነጻጸርን ብናይ ግዜ ገደብ ዝምእዘንን 
ክኸውን ይግባእ።
ምትግባር (Do)
ብዝተወሃሃደ ጻዕሪ ንዝተሓንጸጹ መደባት 
ብዝቐልጠፈ ጽዓት ምትግባር።
ንተግበርቲ/መሳርሕቲ ምሉእ ሓበሬታ 
ምትሕልላፍን ምልውዋጥን።
ተስፋ ዘይምቁራጽ፣ ዝሓንጸጽካዮ 
ክብጻሕ እንተዘይተኻኢሉ ካልእ መንገዲ 
ምፍጣር። 
ምቊጽጻር (Check) * ምቊጽጻር (Check)
ናይ ዝተሓንጸጹ ውጥናት ውጽኢቱን 
ኣገባብ ኣተገባብራኡን ብጭቡጥ 
ምርግጋጽ።
ነቶም መሰረታውያን ንዓወት ዝድርኹ 
ረቛሒታት፡ በቲ ዝተወሰነ መለክዒታት - 
ማለት ብሚእታዊት ዝተሓፍሱ ብመንጽር 
ዝተቐመጠ ሽቶ ምንጽጻር።
ንዓወት መሰረታዊ ረቛሒ ግዜ ስለዝኾነ፣ 
ብመሰረት ዝተወሰነሉ ግዜ ምፍጻሙን 
ዘይምፍጻሙን ምግምጋም።
ምኽንያት ዓወትን ውድቀትን፡ ብግቡእን 
ብነቐፌታዊ ዓይንን ምትንታን።
ስጉምቲ ምውሳድ (Action)
እቲ ዕዉት ዝኾነ መደባት ቀጻልነት 
ብዘለዎ መንገዲ ንኽስራሓሉ ምውዳን።
እቲ ብምልኡ ወይ ብኸፊል 
ዘይተተግበረ ውጥናት፣ ጠንቅታቱ 
ብዕምቆት ብምትንታን ኣተዓራሪኻ ከም 
ብሓድሽ ንኽትግበር ምውጣን።
ዝተበጽሐ ምዕቃብን ንቀጻሊ ምዕባለን 
እንደገና ምውጣን። እታ ዕንክሊል ስርዓተ-
ምሕደራ ድማ፡ እታ ትካል ትኹን ሚኒስትሪ 
ብህይወት ክሳብ ዘላ ብዘይምቁራጽ መምስ 
እዋኑ እናማዕበለት ትቕጽል።

*
ስፖርት
ሊቨርፑል ኣብ ከቢድ ሻቕሎት
ኣታውን ወጻእን ብቕዓት ብምንጽብራቕ
ንደገፍታ ኣሻቒላ ዘላ ሊቨርፑል፡ ብርክት 
ዝበሉ ቀዳሞት ተሰለፍቲ ተጻወትታ ከሲራ 
ብምህላዋ ኣብ ሓደጋ ከም እትርከብ 
ይግለጽ ኣሎ። ኣሰልጣኒ እዛ ጋንታ 
ጀርመናዊ ጀርገን ክሎፕ ንልዊስ ዲያዝ፡ 
ዲያጎ ጆታን ዩኤል ማቲፕን ብመስበርቲ 
ከሲርዎም ከም ዘሎ ዝፍለጥ ኮይኑ፡ 
ነቢ ከይታ እውን ገና ካብቲ 
ዘጋጠሞ ናይ ሰለስተ ወርሒ 
መጕዳእቲ ኣይተመልሰን 
ዘሎ። በዚ’ዮም ከኣ ብዙሓት 
ተንተንቲ ጸወታታት ኵዕሶ 
እግሪ ኤውሮጳ፡ እታ ጋንታ 
ኣብ ኣሻቓሊ ኵነታት ከም ዘላ 
ብሓደ ድምጺ ዝዛረቡ ዘለዉ።
 ኣከፋፋሊ እታ ጋንታ ነቢ 
ከይታ ድሕሪ’ቲ ኣብ ወርሒ 
ነሓሰ ከም ተቐያሪ ተጻዋታይ 
ኮይኑ ኣንጻር ክሪስታል ፓላስ 
ምጽዋቱ ክሳብ ሕጂ ኣብ 
ሜዳ ኣይተራእየን ዘሎ። 
እዚ ተወላዲ ጊኒ ዝኾነ 
ተጻዋታይ፡ ድሮ’ቲ ሊቨርፑል 
ብማንቸስተር ዩናይትድ 
ዝተሳዕረትሉ ጸወታ’ዩ ኣብ ግዜ 
ልምምድ ከቢድ መጕዳእቲ 
ኣጋጢምዎ። ኣሰልጣኒ ሊቨርፑል ጀርገን 
ክሎፕ፡ ቻምበርሊን ድሕሪ ክልተ ሰሙን 
ናብ ጸወታ ከም ዝምለስ ገሊጹ ምንባሩ ኣይርሳዕን። 
ቻምበርሊን ዝሓለፈ ሰሙን 
ኣንጻር ኖቲንግሃም ፎረስት ከም ተቐያሪ 
ናብ ሜዳ ከም ዝኣተ ወ ዝፍለጥ ኮይኑ፡ 
ከይታ ኸኣ ናብ ጸወታ ዝምለሰሉ ግዜ 
ከም ዝኣኸለ ዝግምቱ ብዙሓት’ዮም። 
ይኹን’ምበር፡ ዋላ’ኳ እቲ ተጻዋታይ 
ልምምድ ጀሚሩ እንተሃለወ፡ ኣብዚ 
ወርሒ ግን ናብ ጸወታ ከም ዘይምለስ 
ምስ ኣንፊልድ ቅርበት ዘለዎም ወገናት 
ይዛረቡ። ሊቨርፑል ኣንጻር ሬንጀርንስ 
ካብ ዝገበረቶ ጸወታ ኣትሒዙ ደሃዩ 
ጠፊኡ ዘሎ ኢብራሂም ኮናተ እውን ምስ 
ከይታ ብሓባር ናብ ጸወታ ከም ዝምለሱ’ዩ 
ዝግለጽ። እዚ ተጻዋታይ ብሰኑይ ናብ 
ልምምድ ከም ዝተመልሰ ተረጋጊጹ ኣሎ።
ዲያጎ ጆታ ብዘጋጠሞ ከቢድ መጕዳእቲ 
ሊቨርፑል ጥራይ ዘይኮነት፡ ሃገራዊት ጋንታ 
ፖርቱጋል እውን ከም ዝተሃሰየት’ዮም 
ተንተንቲ ኵዕሶ እግሪ ኤውሮጳ ዝሕብሩ። 
እዚ ተጻዋታይ ኣብዚ ዓመተ ስፖርት 
ብመስበርቲ ተሃስዩ’ዩ። ንሱ ኣቐዲሙ 
ብዘጋጠሞ ምጭብባጥ ጅማውቲ 
ንኽልተ ኣዋርሕ ካብ ጸወታ ክርሕቕ ከሎ፡ 
ኣብዚ እዋን ከኣ ኣብ ፈርሲ ዳንጋኡ 
ከቢድ መጕዳእቲ ኣጋጢምዎ ካብ ጸወታ 
ርሒቑ ይርከብ። ዲያጎ ጆታ ካብ ግጥማት 
ዋንጫ ዓለም ከም ዝተኣልየ’ውን ብወግዒ 
ተገሊጹ’ዩ። ጆታ ኣብ መወዳእታ 
ወርሒ ታሕሳስ ኣብ ግጥም ቦክሲን ማች 
ናብ ጸወታ ክምለስ ከም ዝኽእል’ዮም 
ሓኻይም ሊቨርፑል ዝእምቱ። 
 ደገፍቲ ሊቨርፑል ኣብዚ ዓመተ 
ስፖርት ልዑል እምነት ዘንበሩሉ 
ተጻዋታይ እንተደኣ ነይሩ ኮይኑ፡ ልዊዝ 
ዲያዝ እዩ ነይሩ። እቲ ተጻዋታይ ኣብ 
ምጅማር እዚ ወቕቲ ብሉጽ ምንቅስቓስ 
ኣርእዩ’ኳ እንተነበረ፡ ሊቨርፑል ብኣርሰናል 
ኣብ ዝተሳዕረትሉ ጸወታ ብዘጋጠሞ 
መጕዳእቲ ግን ካብ ጸወታ ክርሕቕ’ዩ 
ተገዲዱ። ዋላ’ኳ መጕዳእቲ ናይዚ 
ተጻዋታይ መብጣሕቲ ከም ዘየድልዮ 
ሓኻይም እታ ጋንታ ዝገልጹ እንተኾኑ፡ 
ክሳብ ዋንጫ ዓለም ዝውዳእ ግን ናብ 
ጸወታ ኣይክምለስን’ዩ። እዚ ወዲ 25 
ዓመት ተጻዋታይ፡ በዚ ኣብ ምጅማር 
ናይዚ ወርሒ ዘጋጠሞ መጕዳእቲ ክሳብ 
ሸሞንተ ሰሙን ካብ ጸወታ ክርሕቕ ከም 
ዝኽእል’ዩ ዝሕበር። ቲያጎ ኣልካንትራ 
ቅድሚ’ቲ ሊቨርፑል ብኖቲግሃም ፎረስት 
ዘጋጠማ ዘይተጸበየቶ ስዕረት ካብ ጸወታ 
ምርሓቑ’ውን ካልእ ስግኣት ደገፍቲ 
ሊቨርፑል ዝነበረ ጉዳይ’ዩ። ኣልካንትራ 
ዝሓለፈ ቀዳም ሰዓት 5፡15 ወጋሕታ ናይ 
እዝኒ ረኽሲ ከጋጥሞ ስለ ዝኸኣለ’ዩ ካብ 
ግጥም ኣንጻር ኖቲንግሃም ፎረስት ተኣልዩ። 
ኵነታቱ ግን ዘሻቕል ከም ዘይኮነ ተሓቢሩ 
ብምህላዉ ገለ እፎይታ ተረኺቡ ኣሎ።
 ዩኤል ማቲፕ ኣብ ስታድየም ኤምሬትስ 
ሳልሳይ መጕዳእቲ ዘጋጠሞ ተጻዋታይ 
ሊቨርፑል ምዃኑ ኣይርሳዕን። እዚ 
ተጻዋታይ ኣብ ፈርሲ ዳንጋኡ ብዘጋጠሞ 
መጕዳእቲ’ዩ ካብ ጸወታ ርሒቑ ዘሎ። 
ማቲፕ ኣብዚ ዓመተ ስፖርት ንኻልኣይ 
ግዜኡ’ዩ መጕዳእቲ ዘጋጥሞ ዘሎ። 
ዋላ’ኳ ኣሰልጣኒ ሊቨርፑል ጀርገን ክሎፕ 
መጕዳእቲ እቲ ተጻዋታይ ብጽቡቕ 
ይሓውይ ከም ዘሎ እንተሓበረ፡ ሰለስተ 
ጸወታታት ክኸስር ከም ዝኽእል ግን 
ይንገር። መንእሰይ ተጻዋታይ እታ ጋንታ 
ካይደ ጎርዶን ግን ዝምለሰሉ ግዜ ገና 
ኣይተነጸረን ዘሎ።

*
ተስፋልደት መብራህቱ

መሲ ሓድሽ ክብረ-ወሰን ሒዙ
ሸውዓተ ግዜ ሽልማት ብሉጽ ተጻዋታይ 
ኵዕሶ እግሪ ዓለም ዝዓተረ ኣርጀንቲናዊ 
ሊዮነል መሲ፡ ንኽብረ-ወሰን ፖርቱጋላዊ 
ክርስትያኖ ሮናልዶ ከም ዝሰበሮ ተሓቢሩ። 
ፈረንሳዊት ፒኤስጂ ብሰሉስ ምሸት ኣንጻር 
መካቢ ሃይፋ ኣብ ዝገበረቶ ናይ ሻምፕዮንስ 
ሊግ ኤውሮጳ ናይ ምድብ ጸወታ፡ መሲ 
ክልተ ሸቶታት ከመዝግብ ብምኽኣሉ’ዩ 
ሓደሽቲ ክብረ-ወሰናት ብሽሙ ክጽሕፍ 
በቒዑ ዘሎ። 
መሲ ኣብዚ ፒኤስጂ ንመካቢ ሃይፋ 
7ብ2 ብገፊሕ ዝሰዓረትሉ ጸወታ፡ ነታ 
ካልኣይቲ ሸቶኡ ካብ ሳንዱቕ ፍጹም ቅላዕ 
መቕጻዕቲ ወጻኢ’ዩ ኣመዝጊብዋ። በዚ ኸኣ 
ኣብ ግጥም ሻምፕዮንስ ሊግ ኤውሮጳ ካብ 
ሳንዱቕ ፍጹም ቅላዕ መቕጻዕቲ ወጻኢ 23 
ሸቶታት ብምምዝጋብ ነቲ ምስ ክርስትያኖ 
ሮናልዶ ብሓባር ኮይኖም ሒዞሞ ዝነበሩ 
ክብረ-ወሰን ክሰብሮ ክኢሉ ኣሎ። ሮናልዶ 
ኣብ ሻምፕዮንስ ሊግ ኤውሮጳ 22 ሸቶታት 
ካብ ሳንዱቕ ፍጹም ቅላዕ መቕጻዕቲ 
ወጻኢ ኮይኑ ከመዝግብ ብምኽኣሉ ኣብ 
ካልኣይ ደረጃ ተሰሪዑ ኣሎ። 
መሲ ብዘይካ’ዚ፡ ኣብዚ ናይ ሰሉስ 
ምሸት ጸወታ ሸቶ ከመዝግብ ብምኽኣሉ 
ኣብ ሻምፕዮንስ ሊግ ኤውሮጳ ኣንጻር 39 
ዝተፈላለያ ጋንታታት ሸቶ ዘመዝገበ ናይ 
ፈለማ ተጻዋታይ ብምዃን ንኽብረወሰን 
ሮናልዶ ክሰብሮ ክኢሉ ኣሎ። መዓስ’ዚ 
ጥራይ! መሲ ኣብዚ ውድድር ብ35 
ዓመትን 123 መዓልታትን እውን ኣብ 
ሓደ ጸወታ ክልተ ሸቶታት ዘመዝገበን 
ክልተ ሸቶ ዝኾና ኰዓሳሱ ዝኸሸነን 
ዝዓበየ ተጻዋታይ ኮይኑ ፍሉይ ታሪኽ 
ሰኒዱ ኣሎ። ኣርጀንቲናዊ ሊዮነል መሲ 
ኣብ 2004/05 እዩ ንፈለማ ግዜ ማልያ 
ስጳኛዊት ባርሰሎና ወድዩ ኣብ ሻምፕዮንስ 
ሊግ ኤውሮጳ ተጻዊቱ።   
መሲ ኣብዚ ዓመት ብዘርእዮ ዘሎ 
ድንቂ ብቕዓት፡ ካብ ቀዳሞት ሓሙሽተ 
ዝዓበያ ሊጋት ኤውሮጳ እቲ እንኮ ልዕሊ 
10 ሸቶ ዘመዝገበን ልዕሊ 10 ሸቶ ዝኾና 
ኰዓሳሱ ዝኸሸነን ተጻዋታይ ኮይኑ ኣሎ። 
መሲ ብኸምዚ ዘለዎ ብቕዓት እንተደኣ 
ቀጺሉ፡ ነዛ ፈረንሳዊት ክለቡ ጽዋእ 
ሻምፕዮንስ ሊግ ኤውሮጳ ክትዓትር 
ዘይነዓቕ ኣበርክቶ ከም ዝገብረላ ይእመን።
ብዘይካ’ዚ፡ ዝመጽእ ወርሒ ኣብ ቀጠር
ኣብ ዝካየድ ግጥማት ዋንጫ ዓለም’ውን 
ንሃገራዊት ጋንታ ኣርጀንቲና በዓል 
ውዕለታ ክኸውን ከም ዝኽእል ትጽቢት 
ይግበር። 
ፈረንሳዊት ፒኤስጂ ካብ እትርከቦ 
ምድብ ከይወጻእና፡ በነፊካ ንኢጣሊያዊት 
ጁቬንቱስ 4ብ3 ክትረትዓ ብምኽኣላ ናብ 
ዝቕጽል ምድብ ካልኣይቲ ኮይና ሓሊፋ። 
ጁቬ ናብ ግጥም ኣውዲቕካ ምሕላፍ 
ናይዚ ውድድር ክትሰግር ብዘይምኽኣላ፡ 
ኣሰልጣኒኣ ማክሲ ኣለግሪ ኣብ ከቢድ 
ወጥሪ ክኣቱ ክኢሉ ኣሎ። 
በነፊካ ካብ ሓሙሽተ ጸወታታት 11 ነጥቢ 
ከተመዝግብ ብምኽኣላ’ያ ኣሰር ፒኤስጂ 
ብምስዓብ ናብ ዝቕጽል ግጥም ኣውዲቕካ 
ምሕላፍ ሰጊራ ዘላ። በነፊካ ኣብዚ ዓመት 
ኣብ ዝተፈላለዩ 20 ጸወታታት ስዕረት 
ኣይቀመሰትን ዘላ። በንጻሩ ጁቬንቱስ ኣብ 
ታሪኻ ንፈለማ ግዜ ኣብ ሻምፕዮንስ ሊግ 
ኤውሮጳ ቅድሚ ዕረፍቲ ሰለስተ ሸቶታት 
ክምዝገባ ከሎ፡ ድሕሪ 2013/14 ከኣ 
ንመጀመርያ ግዜ’ያ ካብ ናይ ምድብ 
ጸወታታት ሻምፕዮንስ ሊግ ኤውሮጳ 
ትግለፍ ዘላ።

*
ጓርዲዮላ ንሃላንድ ይከላኸል
ኣሰልጣኒ እንግሊዛዊት ማንቸስተር ሲቲ 
ፐፐ ጓርዲዮላ፡ ብሰሉስ ምሸት ኣብ ግጥም 
ሻምፕዮንስ ሊግ ኤውሮጳ ንብሉጽ ተጻዋታዩ 
ኤርሊን ሃላንድ ብምኽንያት ሕማም 
ክቕይሮ ከም ዝተገደደ ኣፍሊጡ። ኣብዚ 
ማንቸስተር ሲቲን ብሩሽያ ዶርቱሞንድን 
ዝገበራኦ ናይ ሻምፕዮንስ ሊግ ኤውሮጳ 
ጸወታ፡ ኤርሊን ሃላንድ ብናይ ቅድም 
ጋንታኡ ድሙቕ ኣቀባብላ ከም ዝተገብረሉ 
ይፍለጥ። 
  ኣብዚ እዋን ብብዝሒ ዘመዝግቦም ዘሎ 
ሸቶታት መዛረቢ ማዕከናት ዜና ስፖርት 
ኮይኑ ዘሎ ኤርሊን ሃላንድ፡ ኣብቲ ግጥም 
ኣብ ቀዳሞት 45 ደቓይቕ ብሉጽ ብቕዓት 
ከንጸባርቕ ድሕሪ ምጽጋሙ’ዩ ፐፐ 
ጓርዲዮላ ብበርናንዶ ሲልቫ ክትክኦ መሪጹ። 
እዚ ስጳኛዊ ኣሰልጣኒ ኸኣ ድሕሪ’ቲ ግጥም፡ 
ሃላንድ ኩነታት ጥዕንኡ ጽቡቕ ከም ዘይነበረ 
ሓቢሩ ኣሎ። 
 ሃላንድ ዝሓለፈ ክራማት ካብ ብሩሽያ 
ዶርቱሞንድ ናብ ኢትሓድ ድሕሪ 
ምስግጋሩ ኣብ 15 ጸወታታት 22 ሸቶታት 
ከመዝግብ ከም ዝኸኣለ መዛግብቲ 
ይሕብሩ። ኣብዚ ናይ ሰሉስ ምሸት ጸወታ 
ግን እቲ ተጻዋታይ ዘይከም ዝሓለፉ ግጥማት 
ክሽገር ብምኽኣሉ ንፍርቂ’ቲ ጸወታ ኣብ 
ጎኒ ጃክ ግሪሊሽን ኬቨን ዲ ብሩየነን ኮፍ 
ኢሉ ክዕዘቦ’ዩ ተገዲዱ። ኣብ ምውዳእ እቲ 
ግጥም ግን ናብ ውሽጢ ሜዳ ብምእታው 
ንደገፍትን ተጻወትትን ብሩሽያ ዶርቱሞንድ 
ንዝገበሩሉ ኣቀባብላ ከመስግን ተራእዩ እዩ። 
  ብዙሓት ወገናት፡ ማንቸስተር ሲቲ ናብ 
ግጥም ኣውዲቕካ ምሕላፍ ሻምፕዮንስ ሊግ 
ምሕላፋ ስለ ዘረጋገጸት ሃላንድ ተቐይሩ ካብ 
ሜዳ ከም ዝወጸ እዮም ክገልጹ ጸኒሖም። 
ሲቲ ኣብዚ ግጥም 0ብ0 ድሕሪ ምፍልላያ 
ካብ ምድባ ቀዳመይቲ ኮይና ናብ ግጥም 
ኣውዲቕካ ምሕላፍ ሻምፕዮንስ ሊግ ሰጊራ 
ኣላ። ብሩሽያ ዶርቱሞንድ እውን ካልኣይ 
ደረጃ ሒዛ ካብዚ ምድብ ከም ዝሓለፈት 
ተረጋጊጹ ኣሎ። 
ብዘይካ ሃላንድ፡ ብሉጽ ተኸላኻላይ እታ 
ጋንታ ካንሴሎ እውን ብምኽንያት ሕማም 
ኣብ ዕረፍቲ ክቕየር ተገዲዱ’ዩ - ብመሰረት 
መግለጺ ኣሰልጣኒ ሲቲ ፐፐ ጓርዲዮላ። 
ጓርዲዮላ ድሕሪ’ቲ ግጥም ኣብ ዝገበሮ ቃለ 
መሕተት፡ “ክልቲኦም ተጻወትቲ ቅድሚ 
ጸወታ ረስኒ ይስምዖም ነይሩ’ዩ። ክፍትኖም 
ብምባል’የ ምስ ቀዳሞት 11 ተጻወትቲ 
ኣሰሊፈዮም። ኣብ ውሽጢ ሜዳ ግን 
ብድኻም ተሰኒፎም ክጐይዩ ኣይከኣሉን። 
ብዘይካ ምቕያሮም ከኣ ካልእ ምርጫ 
ኣይነበረንን” ክብል ተዛሪቡ ኣሎ። 
  ኣብ ቢቲ ስፖርት ከም ተንታኒ ኮይኑ 
ዝዓይይ ዘሎ ናይ ቅድም ተኸላኻላይ 
ማንቸስተር ዩናይትድን ሃገራዊት ጋንታ 
እንግሊዝን ሪዮ ፈርዲናንድ፡ ንመግለጺ 
ጓርዲዮላ “ሓቂ’ዩ” ክብል ደጊፍዎ ኣሎ። 
ይኹን’ምበር፡ ብዙሓት ወገናት ጓርዲዮላ 
ንተጻወትቱ ንምክልኻል ከምዚ ዓይነት 
መግለጺ ይህብ ከም ዘሎ’ዮም ዝኣምኑ። 
ንሳቶም፡ ሃላንድ ሓሚሙ እንተነይሩ ካብ 
መፈለምታ ክስለፍ ከም ዘይነበሮ እዮም 
ዝሕብሩ። ኣብ መደበር ተለቪዥን ቢቲ 
ስፖርት መሳርሕቲ ፈርዲናንድ ዝኾነ ኦወን 
ሃርግሪቭስ ግን፡ ጓርዲዮላ ብድላይ ሃላንድ 
ተገዲዱ ነቲ ናይ ምስላፉ ውሳነ ወሲድዎ 
ክኸውን ከም ዝኽእል’ዩ ሓቢሩ።

*
ዜና ወጻኢ ሶማል፡ ኣባላት ዳዒሽ ብሞት ቀጺዓ
ሶማል፡ ኣባላት ዕጡቓት ዳዒሽ 
ምዃኖም ንዝገለጸቶም ክልተ ሰባት 
ብሞት ከምዝቐጽዐት ሓቢራ።
መንግስታዊ ኣገልግሎት ዜና’ታ ሃገር 
ከምዝሓበሮ፡ ወተሃደራዊ ቤት ፍርዲ 
ሶማል፡ እቶም ዓደን መሓመድዓሊ 
ማሕሙድን መሓመድዓሊ መሓመድ 
ፈራሕን ዝተባህሉ ሰባት፡ ኣብ ከተማ 
ሞቓዲሾ ብዝተኻየደ ቅትለት ገበነኛታት 
ኮይኖም ከምዝጸንሑ ብምጥቃስ እዩ
ንሞት ፈሪዱዎም።
ኣብ ኣብያተ ማእሰርቲ ሶማል፡ ኣባላት 
ኣልሸባብን ዳዒሽን ምዃኖም ዝተገልጹን 
ብወተሃደራዊ ቤት ፍርዲ’ታ ሃገር ንሞት 
ዝተፈርዱን ሓያሎ እሱራት ከምዝርከቡ 
ምንጭታት’ታ ሃገር ይሕብሩ።
ኣብ ሰሜናዊ ምብራቕ ዞባ 
ፑንትላንድ፡ ዕጡቓት ጉጅለ ዳዒሽ 
ብብዝሒ ከምዝንቀሳቐሱን ኣብቲ ከባቢ 
ኣንጻር መንግስቲ ሶማል ዝቐንዐ 
ቀጻሊ መጥቃዕቲ ከምዝፍጽሙን ይግለጽ።
ኣብ ሶማል ዝኸፍአ ስግኣት ጸጥታ 
ኮይኑ ዝርከብ ዕጡቕ ጉጅለ ኣልሸባብ 
ብወገኑ፡ ኣብዚ ቅንያት’ዚ ኣብ ወደባዊት 
ከተማ ኪስማዮ ብዝፈጸሞ መጥቃዕቲ 
ህይወት ትሽዓተ ሰላማውያን ሰባት 
ከምዝጠፍአ ተሓቢሩ። ኣብቲ መጥቃዕቲ 
ብተወሳኺ 47 ሰባት ከምዝቘሰሉ 
ተገሊጹ። 
ብረት ዝዓጠቑ ኣባላት ጉጅለ 
ኣልሸባብ፡ ዝሓለፈ ሰንበት ሰበ-ስልጣን 
ሶማል ኣብ ዝኣተውሉ ሆቴል ናይ 
ኣልማማ መጥቃዕቲ ከምዝኽፈቱን ምስ 
ኣባላት ፖሊስ ኣብ ዘካየዱዎ ምልውዋጥ 
ተዂሲ ከምእተቐትሉን ሰብ መዚ’ቲ 
ከባቢ ሓቢሮም።
ጉጅለ ኣልሸባብ ኣብ ዝዘርገሖ 
መግለጺ፡ እቲ ቦምብ ብጸዓነት ማኪና 
ዝተሰነየ ርእሰ-ቅትለታዊ መጥቃዕቲ 
ብኣባላቱ ከምእተሃንደሰ ብምግላጽ’ዩ 
ሓላፍነት ወሲዱሉ ዘሎ።
 
*
ኡጋንዳ - ባርዕ፡ ህይወት 11 ተመሃሮ ኣጥፊኡ 
ኣብ ከባቢ ካምፓላ - ርእሰ ከተማ 
ኡጋንዳ፡ ኣብ ሓንቲ ኣሕዳሪት ቤት 
ትምህርቲ ብዝተላዕለ ባርዕ ብውሕዱ 
ህይወት 11 ተመሃሮ ከምዝጠፍአን 
6 ድማ ብጽኑዕ ቈሲሎም ከምዘለዉን 
ካብቲ ከባቢ ዝተፈነወ ዜና ሓቢሩ።
እቲ ኣብ ‘ሙኮኖ’ ዝተባህለ ከባቢ 
ዘጋጠመ ባርዕ፡ ተመሃሮ ደቂሶም 
እንከለዉ ብለይቲ ከምዘጋጠመ 
ዝገለጸ ፖሊስ ኡጋንዳ፡ ጠንቁ 
ንምፍላጥ ገና መርመራታት ይካየድ 
ከምዘሎ’ዩ ዘረድእ።
እቶም ግዳያት ባርዕ ዝኾኑ ተመሃሮ፡ 
ብምሉኦም ኣብ ንኡስ ዕድመ ዝርከቡ 
ዓይነ-ስዉራን ምዃኖም ሰብ መዚ’ታ 
ሃገር ሓቢሮም። 
እቲ ኣብ 1999 ዝተሰርሐ ‘ሳላማ’ 
ዝተባህለ ኣሕዳሪ ቤት ትምህርቲ 
ኡጋንዳ እናተቓጸለ እንከሎ ዘርእይ
ናይ ቪድዮ ስእሊ፡ ሽዑ ንሽዑ ኣብ 
ማሕበራዊ መድያታት ከምእተፈነወን 
ኣብ ህዝቢ ቍጠዐ ከምዝፈጠረን 
ምንጭታት ኡጋንዳ ሓቢሮም።
ሰብ መዚ ኡጋንዳ፡ ጠንቂ ናይቲ 
ባርዕ ክሳብ ዝምርመር፡ ዝኾነ ሰብ 
ናብቲ ቤት ትምህርቲ ከይኣቱ 
ብፖሊስ ተሓጺሩ ከምዘሎን 
ውጽኢት መርመራ ኣብ ዝጥዕም 
እዋን ንህዝቢ ከምዝግለጽን ሓቢሮም።
ዝሓለፈ እዋናት ኣብ ኣሕደርቲ 
ኣብያተ ትምህርቲ ኡጋንዳ ተደጋጋሚ ባርዕ ክኽሰት 
ከምእተራእየ ጸብጻባት’ታ ሃገር 
ይጠቕሱ።ኣብ 2018 ኣብ ደቡባዊ ኡጋንዳ 
ህይወት 11 ተመሃሮ ዝቐዘፈ፡ ኣብ 
2008 ድማ ህይወት 13 ቈልዑ 
ዘጥፈአ ባርዕ ከምእተኸስተ ጸብጻብ 
ፖሊስ’ታ ሃገር የመልክት።


*
ተወሳኺ
ኣብ ኢንዶኔዥያ - ኣውራጃ ጃምቢ፡ 
ገበል ንሓንቲ ሰበይቲ ቀቲሉ ምሉእ ብምሉእ 
ብምውሓጡ ስንባደ ፈጢሩ። 
ብመሰረት ማዕከናት ዜና’ታ ሃገር፡ እታ 
ጓል ከባቢ 50 ዓመት ምንባራ ዝተነግረላ 
ጃህራ ዝተባህለት ሰበይቲ፡ ዝሓለፈ ሰንበት 
ንግሆ ንስራሕ ናብ ሕርሻኣ እናወፈረት 
እንከላ’ዩ እቲ ኣድብዩ ዝጸንሐ ገዚፍ ገበል 
ኣጥቂዑዋ።
ነበርቲ ናይታ ቁሸት፡ እታ ሰበይቲ 
ንግሆ ንበረኻ ምስ ወፈረት ንገዛኣ 
ከምዘይተመልሰት ዘመልክት ሓበሬታ ምስ 
በጽሖም፡ ሰኑይ ንግሆ ክደልዩዋ ኢሎም 
ናብቲ ሕርሻኣ እናኸዱ ከለዉ ነቲ ገበል 
ከምዝረኸቡዎ ድማ፡ እተን ማዕከናት ዜና 
ሓቢረን።
እቶም ነበርቲ፡ እቲ ገበል ከብዱ እምብዛ 
ገዚፉ ምኻድ ስኢኑ ምስ ረኣዩዎ፡ ጠርጢሮም 
ከምዝቐተሉዎን፡ ከብዱ ምስ ጠብሑዎ ድማ 
ሬሳ ናይታ ሰበይቲ 
ከምዝጸንሖምን፡ 
እተን ማዕከናት 
ዜና ወሲኸን 
ኣመልኪተን።
ኣዛዚ ፖሊስ 
ናይቲ ከባቢ ብወገኑ 
ኣብ ዝሃቦ ሓበሬታ፡ 
ከብዲ ናይቲ ገበል
ብስሕለት ምስ ተጠብሐ፡ ሬሳ ናይታ 
ሰበይቲ ከምዘለዎ ኣብኡ ከምዝጸንሐ ገሊጹ። 
እቲ ገበል፡ ብውሕዱ 5 ሜትሮ ቁመት 
ከምዝነበሮ’ውን ወሲኹ ኣረዲኡ።
ኣብታ ዝሰፍሐ መሬታ ብጽዑቕ 
ጫካታት ዝተሸፈነ ኢንዶኔዥያ፡ ገባብል 
ንሰብ ከጥቅዑን ክውሕጡን ምስማዕ ሓድሽ 
ከምዘይኰነ’ዮም ጸብጻባት ዝሕብሩ።
ንኣብነት ካብ 2017 ክሳብ 2018 ኣብ 
ዝነበረ እዋን፡ ክልተ ተመሳሳሊ ፍጻሜታት 
ኣጋጢሙ ምንባሩ፡ እቶም ጸብጻባት 
ወሲኾም ይጠቕሱ።
ክኢላታት ከምሕብሩዎ፡ ገበል ብንእሽቶኡ 
ኣናጹን ካልኦት ደቀቕቲ እንስሳታትን እዩ 
ዝምገብ። ኣብቲ ዝለዓለ ደረጃ ዕብየቱ ምስ 
በጽሐ ግን፡ ብኡ መጠን ዓቐን ናይቲ ዘድልዮ 
ካሎሪ’ውን እናተዓጻጸፈ ስለዝኸይድ፡ ክሳብ 
ንሓሰማታትን ካልኦት ክንዳኦም ዝኣኽሉ 
እንስሳታትን ኣጥቂዑ ክውሕጥ ይኽእል። 

*
ቡርኪናፋሶ፡ ኣንጻር ሽበራውያን ገዚፍ ሓይሊ ኣኽቲታ
ኣብ ቡርኪናፋሶ ብዕልዋ 
ስልጣን መሪሕነት ተቖጻጺሩ ዘሎ 
ወተሃደራዊ መንግስቲ፡ ኣንጻር’ቶም 
ኣብ ሰሜናዊ’ታ ሃገር ዝንቀሳቐሱ 
ዕጡቓት ግብረ-ሽበራውያን 
ገዚፍ ሓይሊ ከኽትት ከምዝወሰነ 
ኣፍሊጡ።
ብመሰረት’ቲ መንግስቲ ዘውጸኦ 
ውጥን፡ ኣስታት 35 ሽሕ ሰባት ነታ 
ሃገር ካብ መጥቃዕቲ ሃይማኖታውያን 
ዕጡቓት ንምክልኻል ወተሃደራዊ 
ታዕሊም ንኽወስዱ ኣብ መሰልጠኒ 
መዓስከራት  ኣትዮም።
ነቶም ብወለንታ ዝኸተቱ ሰባት፡ 
ናይ ክልተ ሰሙን ወተሃደራዊ 
ታዕሊም ተዋሂቡዎም ነናብ ዝተመደበሎም ስርሒታት 
ከምዝዋፈሩ ወተሃደራውያን ሰበ-
ስልጣን ቡርኪናፋሶ ኣፍሊጦም።
ኣብ ቡርኪናፋሶ ካብ 2015 
ጀሚሩ ዝንቀሳቐስ ዘሎ ዕጡቕ 
ጂሃዳዊ ጉጅለ ኣብታ ሃገር ዝኸፍአ 
ጸጥታዊ ጸገማት ፈጢሩ ከምዘሎ 
ይፍለጥ። ብሰንኪ’ቲ ስግኣት 
ጸጥታ፡ ኣብ መንጎ ወተሃደራውያን 
ሰበ-ስልጣን’ታ ሃገር እውን 
ዘይምስምማዕ ከምዝእተፈጥረ’ዩ 
ዝግለጽ።
ኣብ ቡርኪናፋሶ ኣብዚ ዓመት’ዚ 
ጥራይ ክልተ ግዜ ወተሃደራዊ 
ዕልዋ ከምእተኻየደ ይፍለጥ። 
ኣብዚ ወርሒ’ዚ ኣብታ ሃገር 
ብዕልዋ ስልጣን ዝሓዘ ካፒተን 
ኢብራሂም ትራኦረ፡ እታ ሃገር ኣብ 
ቀረባ መጻኢ ኣንጻር ጂሃዳውያን 
ዕጡቓት ሰፊሕ ወፍሪ ብምክያድ 
ናይ ሓዋሩ ሰላም ክተውሕስ 
ተዳልያ ከምዘላ ኣነጺሩ ኣሎ።

*
ሊባኖስ፡ ስደተኛታት ሶርያ ናብ ሃገሮም ክትመልስ ጀሚራ
ሊባኖስ፡ ሶርያውያን ስደተኛታት 
ብ’ወለንታኦም’ ናብ ሃገሮም ክትመልስ 
ከምዝጀመረት ኣፍሊጣ።
ትማሊ ረቡዕ 751 ሶርያውያን 
ስደተኛታት ኣብ ሊባኖስ ካብ እትርከብ 
‘ኣርሳል’ ዝተባህለት ንእሽቶ ከተማ ናብ 
ሶርያ ከምእተበገሱ ነቲ መስርሕ ምምላስ 
ስደተኛታት ዘሳልጡ ዘለዉ ሰብ-መዚ 
ሊባኖስ ሓቢሮም።
ኣብቲ ወለንታዊ ምዃኑ ዝተገልጸ ናይ 
ምምላስ መስርሕ ዝተመዝገቡ ኣማኢት 
ሶርያውያን ስደተኛታት ኣብ ዝጽመጽእ 
መዓልታት እዋን’ውን ናብ ሃገሮም ክፋነዉ 
ምዃኖም እቶም ሰብ መዚ ብተወሳኺ 
ኣነጺሮም።
እቶም ስደተኛታት ናብ ሃገሮም ኣብ 
ዝምለስሉ ዘለዉ እዋን፡ ካብ ውድብ ሕቡራት 
ሃገራት ይኹን ካልኦት ውድባት ሰብኣዊ 
መሰላት ዝኾነ ሓገዛትን ምትሕብባርን 
ከምዘይተገብረሎም እዩ ወኪል ኣልጀዚራ 
ካብቲ ቦታ ሓቢሩ። እቶም ስደተኛታት 
ናብ ሃገሮም ምስተመልሱ ዝጽበዮም 
ሓገዛት ብዛዕባ ምህላዉ ገና ዝተፈልጠ ነገር 
ከምዘየለ እውን የነጽር።
ኣብ 2011 ብዝተወለዐ ውግእ ትሕመስ 
ዘላ ሶርያ፡ ቁጠባኣ ዓንዩ ብምህላዉ ካብ 
ስደት ንዝምለሱ ዜጋታታ ዝውዕል ከም 
ዝስተ ጽሩይ ማይ፡ መጽለሊ፡ እኩል 
መግብን መድሃኒትን ዝኣመሰለ ቀረባት 
ከተማልእ ዓቕሚ ከምዘይብላ’ዩ ውድብ 
ሕቡራት ሃገራት ዝገልጽ።
ኣብ ሊባኖስ 1.5 ሚልዮን ሶርያውያን 
ብስደት ይነብሩ ከምዘለዉ ኣህጉራውያን 
ጸብጻባት የመልክቱ።

*

